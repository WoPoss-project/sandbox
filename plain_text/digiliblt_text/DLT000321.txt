digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epitoma historiarum Philippicarum

Marcus Iunianus Iustinus

Correzione linguistica: Alice Borgna

Codifica XML: Alice Borgna

2011 DigilibLT, Vercelli

Fonte: M. Iuniani Iustini Epitoma historiarum Philippicarum
Pompei Trogi ; accedunt prologi in Pompeium Trogum / post
Franciscum Ruehl iterum edidit Otto Seel. - Stuttgart : B. G.
Teubner, 1972

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PRAEFATIO  

[1] Cum multi ex Romanis etiam consularis dignitatis viri res
Romanas Graeco peregrinoque sermone in historiam contulissent,
seu aemulatione gloriae sive varietate et novitate operis
delectatus vir priscae eloquentiae, Trogus Pompeius, Graecas et
totius orbis historias Latino sermone conposuit, ut, cum nostra
Graece, Graeca quoque nostra lingua legi possent, prorsus rem
magni et animi et corporis adgressus. [2] Nam cum plerisque
auctoribus singulorum regum vel populorum res gestas scribentibus
opus suum ardui laboris videatur, nonne nobis Pompeius Herculea
audacia orbem terrarum adgressus videri debet, cuius libris
omnium saeculorum, regum, nationum populorumque res gestae
continentur? [3] Et quae historici Graecorum, prout commodum
cuique fuit iter, segregatim occupaverunt, omissis quae sine
fructu erant, ea omnia Pompeius divisa temporibus et serie rerum
digesta conposuit. [4] Horum igitur quattuor et quadraginta
voluminum (nam totidem edidit) per otium, quo in urbe versabamur,
cognitione quaeque dignissima excerpsi et omissis his, quae nec
cognoscendi voluptate iucunda nec exemplo erant necessaria, breve
veluti florum corpusculum feci, ut haberent et qui Graece
didicissent, quo admonerentur, et qui non didicissent, quo
instruerentur. [5] Quod ad te non tam cognoscendi magis quam
emendandi causa transmisi, simul ut et otii mei, cuius et Cato
reddendam operam putat, apud te ratio constaret. [6] Sufficit
enim mihi in tempore iudicium tuum, apud posteros, cum
obtrectationis invidia decesserit, industriae testimonium
habituro.

 LIBER I  


1. [1] Principio rerum gentium nationumque imperium penes reges
erat, quos ad fastigium huius maiestatis non ambitio popularis,
sed spectata inter bonos moderatio provehebat. [2]Populus nullis
legibus tenebatur, arbitria principum pro legibus erant. [3]Fines
imperii tueri magis quam proferre mos erat; intra suam cuique
patriam regna finiebantur. [4]Primus omnium Ninus, rex
Assyriorum, veterem et quasi avitum gentibus morem nova imperii
cupiditate mutavit. [5]Hic primus intulit bella finitimis et
rudes adhuc ad resistendum populos terminos usque Libyae
perdomuit. [6]Fuere quidem temporibus antiquiores Vezosis
Aegyptius et Scythiae rex Tanaus, quorum alter in Pontum, alter
usque Aegyptum excessit. [7]Sed longinqua, non finitima bella
gerebant nec imperium sibi, sed populis suis gloriam quaerebant
contentique victoria imperio abstinebant. Ninus magnitudine
quaesitae dominationis continua possessione firmavit. [8]Domitis
igitur proximis, cum accessione virium fortior ad alios transiret
et proxima quaeque victoria instrumentum sequentis esset, totius
Orientis populos subegit. Postremum bellum illi fuit cum
Zoroastre, rege Bactrianorum, qui primus dicitur artes magicas
invenisse et mundi principia siderumque motus diligentissime
spectasse. Hoc occiso et ipse decessit, relicto adhuc impubere
filio Ninia et uxore Semiramide.

2. [1] Haec neque inmaturo puero ausa tradere imperium nec ipsa
palam tractare, tot ac tantis gentibus vix patienter Nino viro,
nedum feminae parituris, simulat se pro uxore Nini filium, pro
femina puerum. [2]Nam et statura utrique mediocris et vox pariter
gracilis et liniamentorum qualitas matri ac filio similis.
[3]Igitur bracchia et crura calciamentis, caput tiara tegit; et
ne novo habitu aliquid occultare videretur, eodem ornatu et
populum vestiri iubet, quem morem vestis exinde gens universa
tenet. [4]Sic primis initiis sexum mentita puer esse credita est.
[5]Magnas deinde res gessit; quarum amplitudine ubi invidiam
superatam putat, quae sit fatetur quemve simulasset. [6]Nec hoc
illi dignitatem regni ademit, sed admirationem auxit, quod mulier
non feminas modo virtute, sed etiam viros anteiret. [7]Haec
Babyloniam condidit murumque urbi cocto latere circumdedit,
arenae vice bitumine interstrato, quae materia in illis locis
passim invenitur e terra exaestuata. [8]Multa et alia praeclara
huius reginae fuere; siquidem, non contenta adquisitos viro regni
terminos tueri, Aethiopiam quoque imperio adiecit. [9]Sed et
Indis bellum intulit, quos praeter illam et Alexandrum Magnum
nemo intravit. [10]Ad postremum cum concubitum filii petisset, ab
eodem interfecta est, duos et XXX annos post Ninum regno potita.
Filius eius Ninias contentus elaborato a parentibus imperio
belli studia deposuit et, veluti sexum cum matre mutasset, raro a
viris visus in feminarum turba consenuit. [11]Posteri quoque
eius id exemplum secuti responsa gentibus per internuntios
dabant. [12]Imperium Assyrii, qui postea Syri dicti sunt, mille
trecentis annis tenuere.

3. [1] Postremus apud eos regnavit Sardanapallus, vir muliere
corruptior. [2]Ad hunc videndum (quod nemini ante eum permissum
fuerat) praefectus ipsius Medis praepositus, nomine Arbactus, cum
admitti magna ambitione aegre obtinuisset, invenit eum inter
scortorum greges purpuras colo nentem et muliebri habitu, cum
mollitia corporis et oculorum lascivia omnes feminas anteiret,
pensa inter virgines partientem. [3]Quibus visis indignatus tali
feminae tantum virorum subiectum tractantique lanam ferrum et
arma habentes parere, progressus ad socios quid viderit refert;
negat se ei parere posse, qui se feminam malit esse quam virum.
[4]Fit igitur coniuratio; bellum Sardanapallo infertur. Quo ille
audito non ut vir regnum defensurus, sed, ut metu mortis mulieres
solent, primo latebras circumspicit, mox deinde cum paucis et
inconpositis in bellum progreditur. [5]Victus in regiam se
recepit, ubi exstructa incensaque pyra et se et divitias suas in
incendium mittit, hoc solo imitatus virum. [6]Post hunc rex
constituitur interfector eius Arbactus, qui praefectus Medorum
fuerat. Is imperium ab Assyriis ad Medos transfert.

4. [1] Post multos deinde reges per ordinem successionis regnum
ad Astyagen descendit. [2]Hic per somnum vidit ex naturalibus
filiae, quam unicam habebat, vitem enatam, cuius palmite omnis
Asia obumbraretur. [3]Consulti arioli ex eadem filia nepotem ei
futurum, cuius magnitudo praenuntietur, regnique ei amissionem
portendi responderunt. [4]Hoc responso exterritus neque claro
viro neque civi filiam suam, ne paterna maternaque nobilitas
nepoti animos extolleret, sed ex gente obscura tum temporis
Persarum Cambysi, mediocri viro, in matrimonium tradidit. [5]Ac
ne sic quidem somnii metu deposito gravidam ad se filiam
arcessit, ut sub avi potissimum oculis partus necaretur. [6]Natus
infans datur occidendus Harpago, regis arcanorum participi.
[7]Is veritus, si ad filiam mortuo rege venisset imperium, quia
nullum Astyages virilis sexus genuerat, ne illa necati infantis
ultionem, quoniam a patre non potuisset, a ministro exigeret,
pastori regii pecoris puerum exponendum tradit. [8]Forte eodem
tempore et ipsi pastori natus filius erat. [9]Eius igitur uxor
audita regii infantis expositione summis precibus rogat sibi
perferri ostendique puerum. [10]Cuius precibus fatigatus pastor
reversus in silvam invenit iuxta infantem canem feminam parvulo
ubera praebentem et a feris alitibusque defendentem. [11]Motus et
ipse misericordia, qua motam etiam canem viderat, puerum defert
ad stabula, eadem cane anxie prosequente. [12]Quem ubi in manum
mulier accepit, veluti ad notam adlusit, tantusque in illo vigor
et dulcis quidam blandientis infantis risus apparuit, ut pastorem
ultro rogaret uxor, suum partum pro illo exponeret
permitteretque sibi sive fortunae ipsius sive spei suae puerum
nutrire. [13]Atque ita permutata sorte parvulorum hic pro filio
pastoris educatur, ille pro nepote regis exponitur. [14]Nutrici
postea nomen Spargos fuit, quia canem Persae sic vocant.

5. [1] Puer deinde cum imperiosus inter pastores esset, Cyri
nomen accepit. [2]Mox rex inter ludentes sorte delectus cum per
lasciviam contumaces flagellis cecidisset, a parentibus puerorum
querela regi delata, indignantibus a servo regio ingenuos homines
servilibus verberibus adfectos. [3]Ille arcessito puero et
interrogato, cum nihil mutato vultu fecisse se ut regem
respondisset, admiratum constantiam in memoriam somnii
responsique revocatur. [4]Atque ita cum et vultus similitudo et
expositionis tempora et pastoris confessio convenirent, nepotem
agnovit. [5]Et quoniam defunctus sibi somnio videretur agitato
inter pastores regno, animum minacem dumtaxat in illo fregit.
[6]Ceterum Harpago, amico suo, infestus in ultionem servati
nepotis filium eius interfecit epulandumque patri tradidit.
[7]Sed Harpagus ad praesens tempus dissimulato dolore odium regis
in vindictae occasionem distulit. [8]Interiecto deinde tempore
cum adolevisset Cyrus, dolore orbitatis admonitus scribit ei, ut
ablegatus ab avo in Persas fuerit, ut occidi eum parvulum avus
iusserit, ut beneficio suo servatus sit, ut regem offenderit, ut
filium amiserit. [9]Hortatur exercitum paret et pronam ad regnum
viam ingrediatur, Medorum transitionem pollicitus. [10]Epistula
quia palam ferri nequibat regis custodibus omnes aditus
obsidentibus, exenterato lepori inseritur lepusque in Persas Cyro
ferendus fido servo traditur; addita retia, ut sub specie
venatoris dolus lateret.

6. [1] Lectis ille epistulis eadem somnio adgredi iussus, sed
praemonitus, ut quem primum postera die obvium habuisset, socium
coeptis adsumeret. [2]Igitur antelucano tempore ruri iter
ingressus obvium habuit servum de ergastulo cuiusdam Medi, nomine
Sybaren. [3]Huius requisita origine ut in Persis genitum
audivit, demptis conpedibus adsumptoque comite Persepolim
regreditur. [4]Ibi convocato populo iubet omnes praesto cum
securibus esse et silvam viae circumdatam excidere. [5]Quod cum
strenue fecissent, eosdem postera die adparatis epulis
invitat;[6]dein cum alacriores ipso convivio factos videret,
rogat: si condicio ponatur, utrius vitae sortem legant, hesterni
laboris an praesentium epularum? "Praesentium" ut adclamavere
omnes, ait hesterno similem labori omnem vitam acturos, quoad
Medis pareant; se secutos hodiernis epulis. [7]Laetis omnibus
bellum Medis infert. [8]Astyages meriti sui in Harpago oblitus
summam belli eidem committit,[9]qui exercitum acceptum statim
Cyro per deditionem tradidit regisque crudelitatem perfidia
defectionis ulciscitur. [10]Quod ubi Astyages audivit, contractis
undique auxiliis ipse in Persas proficiscitur et repetito
alacrius certamine pugnantibus suis partem exercitus de tergo
ponit[11]et tergiversantes ferro agi in hostes iubet ac denuntiat
suis, ni vincerent, non minus fortes post terga inventuros, quam
a frontibus viros; proinde videant, fugientibus haec an illa
pugnantibus acies rumpenda sit. [12]Ingens post necessitatem
pugnandi animus exercitui eius accessit. [13]Pulsataque cum
Persarum acies paulatim cederet, matres et uxores eorum obviam
occurrunt; orant in proelium revertantur;[14]cunctantibus sublata
veste obscena corporis ostendunt regantes, num in uteros matrum
vel uxorum vellent refugere. [15]Hac repressi castigatione in
proelium redeunt et facta inpressione quos fugiebant fugere
conpellunt. [16]In eo proelio Astyages capitur, cui Cyrus nihil
aliud quam regnum abstulit nepotemque in illo magis quam victorem
egit, eumque maximae genti Hyrcanorum praeposuit. [17]Nam in
Medos reverti ipse noluit. Hic finis imperii Medorum fuit.
regnaverunt annis CCCL.

7. [1] Initio regni Cyrus Sybaren, coeptorum socium, quem iuxta
nocturnum visum ergastulo liberaverat comitemque in omnibus rebus
habuerat, Persis praeposuit sororemque suam ei in matrimonium
dedit. [2]Sed civitates, quae Medorum tributariae fuerant, mutato
imperio etiam condicionem suam mutatam arbitrantes a Cyro
defecerunt, quae res multorum bellorum Cyro causa et origo fuit.
[3]Domitis deinde plerisque cum adversus Babylonios bellum
gereret, Babyloniis rex Lydorum Croesus, cuius opes divitiaeque
insignes ea tempestate erant, in auxilium venit; victusque iam de
se sollicitus in regnum refugit. [4]Cyrus quoque post victoriam
conpositis in Babylonia rebus bellum transfert in Lydiam. [5]Ibi
fortuna prioris proelii perculsum iam Croesi exercitum nullo
negotio fundit; Croesus ipse capitur. [6]Sed quanto bellum
minoris periculi, tanto et mitior victoria. [7]Croeso et vita et
patrimonii partes et urbs Beroe concessa, in qua etsi non regiam
vitam, proximam tamen maiestati regiae degeret. [8]Haec clementia
non minus victori quam victo utilis fuit. [9]Quippe ex universa
Graecia, cognito quod inlatum Croeso bellum esset, auxilia velut
ad commune extinguendum incendium confluebant;[10]tantus Croesi
amor apud omnes urbes erat passurusque Cyrus grave bellum
Graeciae fuit, si quid in Croeso crudelius consuluisset.
[11]Interiecto deinde tempore occupato in aliis bellis Cyro Lydi
rebellavere,[12]quibus iterum victis arma et equi adempti
iussique cauponas et ludicras artes et lenocinia exercere. [13]Ac
sic gens industria quondam potens et manu strenua effeminata
mollitie luxuriaque virtutem pristinam perdidit et quos ante
Cyrum invictos bella praestiterunt, in luxuriam lapsos otium ac
desidia superavit.
[14]Fuere Lydis multi ante Croesum reges variis casibus
memorabiles, nullus tamen fortunae Candauli conparandus. [15]Hic
uxorem, quam propter formae pulchritudinem deperibat, praedicare
omnibus solebat, non contentus voluptatum suarum tacita
conscientia, nisi etiam matrimonii reticenda
publicaret,[16]prorsus quasi silentium damnum pulchritudinis
esset. [17]Ad postremum, ut adfirmationi suae fidem faceret,
nudam sodali suo Gygi ostendit. [18]Quo facto et amicum in
adulterium uxoris sollicitatum hostem sibi fecit et uxorem,
veluti tradito alii amore, a se alienavit. [19]Namque brevi
tempore caedes Candauli nuptiarum praemium fuit et uxor mariti
sanguine dotata regnum viri et se pariter adultero tradidit.

8. [1] Cyrus subacta Asia et universo Oriente in potestatem
redacto Scythis bellum infert. [2]Erat eo tempore regina
Scytharum Tamyris, quae non muliebriter adventu hostium territa,
cum prohibere eos transitu Araxis fluminis posset, transire
permisit, et sibi faciliorem pugnam intra regni sui terminos rata
et hostibus obiectu fluminis fugam difficiliorem. [3] Itaque
Cyrus traiectis copiis, cum aliquantisper in Scythiam
processisset, castra metatus est. [4]Dein postera die simulato
metu, quasi refugiens castra deseruisset, ita vini adfatim et ea,
quae epulis erant necessaria, reliquit. [5]Quod cum nuntiatum
reginae esset, adulescentulum filium ad insequendum eum cum
tertia parte copiarum mittit. [6]Cum ventum ad castra Cyri esset,
ignarus rei militaris adulescens, veluti ad epulas, non ad
proelium venisset, omissis hostibus insuetos barbaros vino se
onerare patitur,[7]priusque Scythae ebrietate quam bello
vincuntur. [8]Nam cognitis his Cyrus reversus per noctem saucios
opprimit omnesque Scythas cum reginae filio interfecit. [9]Amisso
tanto exercitu et, quod gravius dolendum, unico filio Tamyris
orbitatis dolorem non in lacrimas effudit, sed in ultionis
solacia intendit hostesque recenti victoria exsultantes pari
insidiarum fraude circumvenit;[10]quippe simulata diffidentia
propter vulnus acceptum refugiens Cyrum ad angustias usque
perduxit. [11]Ibi conpositis in montibus insidiis ducenta milia
Persarum cum ipso rege trucidavit. [12]In qua victoria etiam
illud memorabile fuit, quod ne nuntius quidem tantae cladis
superfuit. [13]Caput Cyri amputatum in utrem humano sanguine
repletum coici regina iubet cum hac exprobratione crudelitatis:
"Satia te" inquit "sanguine, quem sitisti cuiusque insatiabilis
semper fuisti". [14]Cyrus regnavit annis XXX, non initio tantum
regni, sed continuo totius temporis successu admirabiliter
insignis.

9. [1] Huic successit filius Cambyses, qui imperio patris
Aegyptum adiecit;[2]sed offensus superstitionibus Aegyptiorum
Apis ceterorumque deorum aedes dirui iubet. [3]Ad Hammonis quoque
nobilissimum templum expugnandum exercitum mittit, qui
tempestatibus et harenarum molibus oppressus interiit. [4]Post
haec per quietem vidit fratrem suum Mergim regnaturum. [5]Quo
somnio exterritus non dubitavit post sacrilegia etiam parricidium
facere. [6]Erat enim difficile, ut parceret suis, qui cum
contemptu religionis grassatus etiam adversus deos fuerat. [7]Ad
hoc tam crudele ministerium magum quendam ex amicis delegit,
nomine Cometen. [8]Interim ipse gladio sua sponte evaginato in
femur graviter vulneratus occubuit poenasque luit seu imperati
parricidii seu perpetrati sacrilegii. [9]Quo nuntio accepto magus
ante famam amissi regis occupat facinus prostratoque Mergide,
cui regnum debebatur, fratrem suum subiecit Oropasten. [10]Erat
enim et oris et corporis liniamentis persimilis, ac nemine
subesse dolum arbitrante pro Mergide rex Oropasta constituitur.
[11]Quae res eo occultior fuit, quod apud Persas persona regis
sub specie maiestatis occulitur. [12]Igitur magi ad favorem
populi conciliandum tributa et militiae vacationem in triennium
permittunt,[13]ut regnum, quod fraude quaesierant, indulgentiae
largitionibus confirmarent. [14]Quae res suspecta primo Hostani,
viro nobili et in coniectura sagacissimo, fuit. [15]Itaque per
internuntios quaerit de filia, quae inter regias paelices erat,
an Cyri filius rex esset. [16]Illa nec se ipsam scire ait nec ex
alia posse cognoscere, quia singulae separatim recludantur.
[17]Tum pertractare caput dormienti iubet: nam mago Cambyses
aures utrasque praeciderat. [18]Factus dein per filiam certior
sine auribus regem esse, optimatibus Persarum rem indicat et in
caedem falsi regis inpulsos sacramenti religione obstringit.
[19]Septem tantum conscii fuere huius coniurationis, qui ex
continenti, ne dato in paenitentiam spatio res per quemquam
narraretur, occultato sub veste ferro ad regiam pergunt. [20]Ibi
obviis interfectis ad magos perveniunt, quibus ne ipsis quidem
animus in auxilium sui defuit,[21]siquidem stricto ferro duos de
coniuratis interficiunt. [22]Ipsi tamen corripiuntur a pluribus,
quorum alterum Gobryas medium amplexus, cunctantibus sociis, ne
ipsum pro mago transfoderent, quia res obscuro loco gerebatur,
vel per suum corpus adigi mago ferrum iussit. [23]Fortuna tamen
ita regente illo incolumi magus interficitur.

10. [1] Occisis magis magna quidem gloria recuperati regni
principum fuit, sed multo maior in eo, quod, cum de regno
ambigerent, concordare potuerunt. [2]Erant enim virtute et
nobilitate ita pares, ut difficilem ex his populo electionem
aequalitas faceret. [3]Ipsi igitur viam invenerunt, qua de se
iudicium religioni et fortunae committerent,[4]pactique inter se
sunt, ut die statuta omnes equos ante regiam primo mane
perducerent, et cuius equus inter solis ortum hinnitum primus
edidisset, is rex esset. [5]Nam et solem Persae unum deum esse
credunt et equos eidem deo sacratos ferunt. [6]Et erat inter
coniuratos Darius, Hystaspis filius, cui de regno sollicito equi
custos ait, si ea res victoriam moraretur, nihil negotii
superesse. [7]Per noctem deinde equum pridie constitutam diem ad
eundem locum ducit ibique equae admittit, ratus ex voluptate
Veneris futurum quod evenit. [8]Postera die itaque, cum ad
statutam horam omnes convenissent, Darii equus cognito loco ex
desiderio feminae hinnitum statim edidit et segnibus aliis felix
auspicium domino primus emisit. [9]Tanta moderatio ceteris fuit,
ut audito auspicio confestim equis desilierint et Darium regem
salutaverint. [10]Populus quoque universus secutus iudicium
principum eundem regem constituit. [11]Sic regnum Persarum septem
nobilissimorum virorum virtute quaesitum tam levi momento in
unum conlatum est. [12]Incredibile prorsus tanta patientia
gessisse eos, quod ut eriperent magis, mori non recusaverint.
[13]Quamquam praeter formam virtutemque hoc imperio dignam etiam
cognatio Dario iuncta cum pristinis regibus fuit. [14]Principio
igitur regni Cyri filiam in matrimonium recepit, regalibus
nuptiis regnum firmaturus, ut non tam in extraneum translatum,
quam in familiam Cyri reversum videretur. [15]Interiecto deinde
tempore cum Assyrii descivissent et Babyloniam occupassent
difficilisque urbis expugnatio esset, aestuante rege unus de
interfectoribus magorum, Zopyrus, domi se verberibus lacerari
toto corpore iubet, nasum, aures et labia sibi praecidi, atque
ita regi inopinanti se offert. [16]Attonitum et quaerentem Darium
causas auctoremque tam foedae lacerationis tacitus quo proposito
fecerit edocet, formatoque in futura consilio transfugae titulo
Babyloniam proficiscitur. [17]Ibi ostendit populo laniatum
corpus, queritur crudelitatem regis, a quo in regni petitione non
virtute, sed auspicio, non iudicio hominum, sed hinnitu equi
superatus sit;[18]iubet illos ex amicis exemplum capere, quid
hostibus cavendum sit;[19]hortatur, non moenibus magis quam armis
confidant, patianturque se commune bellum recentiore ira gerere.
[20]Nota nobilitas viri pariter et virtus omnibus erat, nec de
fide timebant, cuius veluti pignora vulnera corporis et iniuriae
notas habebant. [21]Constituitur ergo dux omnium suffragio, et
accepta parva manu semel atque iterum cedentibus ex consulto
Persis secunda proelia facit. [22]Ac postremo universum sibi
creditum exercitum Dario prodit urbemque ipsam in potestatem eius
redigit. [23]Post haec Darius bellum Scythis infert, quod
sequenti volumine referetur.

 LIBER II  


1. [1] In relatione rerum ab Scythis gestarum, quae satis amplae
magnificaeque fuerunt, principium ab origine repetendum est.
[2]Non enim minus inlustria initia quam imperium habuere, nec
virorum magis quam feminarum virtutibus claruere,[3]quippe cum
ipsi Parthos Bactrianosque, feminae autem eorum Amazonum regna
condiderint,[4]prorsus ut res gestas virorum mulierumque
considerantibus incertum sit, uter apud eos sexus inlustrior
fuerit. [5]Scytharum gens antiquissima semper habita, quamquam
inter Scythas et Aegyptios diu contentio de generis vetustate
fuerit Aegyptiis praedicantibus,[6]initio rerum, cum aliae terrae
nimio fervore solis arderent, aliae rigerent frigoris
inmanitate, ita ut non modo primae generare homines, sed ne
advenas quidem recipere ac tueri possent, priusquam adversus
calorem vel frigus velamenta corporis invenirentur vel locorum
vitia quaesitis arte remediis mollirentur,[7]Aegyptum ita
temperatam semper fuisse, ut neque hiberna frigora nec aestivi
solis ardores incolas eius premerent,[8]solum ita fecundum, ut
alimentorum in usum hominum nulla terra feracior fuerit. [9]Iure
igitur ibi primum homines natos videri debere, ubi educari
facillime possent. [10]Contra Scythae caeli temperamentum nullum
esse vetustatis argumentum putabant. [11]Quippe naturam, cum
primum incrementa caloris ac frigoris regionibus distinxit,
statim ad locorum patientiam animalia quoque generasse;[12]sed et
arborum ac frugum pro regionum condicione apte genera variata.
[13]Et quanto Scythis sit caelum asperius quam Aegyptiis, tanto
et corpora et ingenia esse duriora. [14]Ceterum si mundi, quae
nunc partes sunt, aliquando unitas fuit, sive inluvies aquarum
principio rerum terras obrutas tenuit, sive ignis, qui et mundum
genuit, cuncta possedit, utriusque primordii Scythas origine
praestare. [15]Nam si ignis prima possessio rerum fuit, qui
paulatim extinctus sedem terris dedit, nullam prius quam
septemtrionalem partem hiemis rigore ab igne secretam, adeo ut
nunc quoque nulla magis rigeat frigoribus;[16]Aegyptum vero et
totum Orientem tardissime temperatum, quippe qui etiam nunc
torrenti calore solis exaestuet. [17]Quodsi omnes quondam terrae
submersae profundo fuerunt, profecto editissimam quamque partem
decurrentibus aquis primum detectam, humillimo autem solo eandem
aquam diutissime inmoratam;[18]et quanto prior quaeque pars
terrarum siccata sit, tanto prius animalia generare coepisse.
[19]Porro Scythiam adeo editiorem omnibus terris esse, ut cuncta
flumina ibi natam in Maeotim, tum deinde in Ponticum et Aegyptium
mare decurrant;[20]Aegyptum autem, quae tot regum, tot
saeculorum cura inpensaque munita sit et adversum vim
incurrentium aquarum tantis structa molibus, tot fossis concisa,
ut, cum his arceantur, illis recipiantur aquae, nihilo minus coli
nisi excluso Nilo non potuerit, nec possit videri hominum
vetustate ultima, quae aggerationibus regum sive Nili trahentis
limum terrarum recentissima videatur. [21]His igitur argumentis
superatis Aegyptiis antiquiores semper Scythae visi.

2. [1]Scythia autem in orientem porrecta includitur ab uno latere
Ponto, ab altero montibus Riphaeis, a tergo Asia et Phasi
flumine. [2]Multum in longitudinem et latitudinem patet.
[3]Hominibus inter se nulli fines. Neque enim agrum exercent, nec
domus illis ulla aut tectum aut sedes est, armenta et pecora
semper pascentibus et per incultas solitudines errare solitis.
[4]Vxores liberosque secum in plaustris vehunt, quibus coriis
imbrium hiemisque causa tectis pro domibus utuntur. [5]Iustitia
gentis ingeniis culta, non legibus. [6]Nullum scelus apud eos
furto gravius: quippe sine tecti munimento pecora et armenta
habentibus quid inter silvas superesset, si furari
liceret?[7]Aurum et argentum non perinde ac reliqui mortales
adpetunt. [8]Lacte et melle vescuntur. [9]Lanae his usus ac
vestium ignotus et quamquam continuis frigoribus urantur,
pellibus tamen ferinis ac murinis utuntur. [10]Haec continentia
illis morum quoque iustitiam edidit, nihil alienum
concupiscentibus; quippe ibidem divitiarum cupido est, ubi et
usus. [11]Atque utinam reliquis mortalibus similis moderatio
abstinentiaque alieni foret;[12]profecto non tantum bellorum per
omnia saecula terris omnibus continuaretur,[13]neque plus hominum
ferrum et arma quam naturalis fatorum condicio raperet, prorsus
ut admirabile videatur, hoc illis naturam dare,[14]quod Graeci
longa sapientium doctrina praeceptisque philosophorum consequi
nequeunt, cultosque mores incultae barbariae conlatione superari.
[15]Tanto plus in illis proficit vitiorum ignoratio quam in his
cognitio virtutis.

3. [1]Imperium Asiae ter quaesivere; ipsi perpetuo ab alieno
imperio aut intacti aut invicti mansere. [2]Darium, regem
Persarum, turpi ab Scythia submoverunt fuga,[3]Cyrum cum omni
exercitu trucidaverunt,[4]Alexandri Magni ducem Zopyriona pari
ratione cum copiis universis deleverunt. [5]Romanorum audivere,
non sensere arma. [6]Parthicum et Bactrianum imperium ipsi
condiderunt. [7]Gens laboribus et bellis aspera, vires corporum
inmensae; nihil parare, quod amittere timeant, nihil victores
praeter gloriam concupiscunt. [8]Primus Scythis bellum indixit
Vezosis, rex Aegyptius, missis prius legationibus, qui hostibus
parendi legem dicerent. [9]Sed Scythae iam ante de adventu regis
a finitimis certiores facti legatis respondent:[10]tam opulenti
populi ducem stolide adversus inopes occupasse bellum,[11]quod
magis domi fuerit illi timendum, quod belli certamen anceps,
praemia victoriae nulla, damna manifesta sint. [12]Igitur non
exspectaturos Scythas, dum ad se veniatur, cum tanto sibi plura
in hoste concupiscenda sint, ultroque praedae ituros obviam.
[13]Nec dicta res morata. [14]Quos cum tanta celeritate advenire
rex didicisset, in fugam vertitur exercituque cum omni apparatu
belli relicto in regnum trepidus se recepit. [15]Scythas ab
Aegypto paludes prohibuere. Inde reversi Asiam perdomitam
vectigalem fecere, modico tributo magis in titulum imperii quam
in victoriae praemium inposito. [16]XV annis pacandae Asiae
inmorati uxorum flagitatione revocantur, per legatos
denuntiantibus, ni redeant, subolem se ex finitimis quaesituras
nec passuras, ut in posteritatem Scytharum genus per feminas
intercidat. [17]His igitur Asia per mille quingentos annos
vectigalis fuit. [18]Pendendi tributi finem Ninus, rex
Assyriorum, inposuit.

4. [1]Sed apud Scythas medio tempore duo regii iuvenes, Plynos et
Scolopitus, per factionem optimatum domo pulsi ingentem
iuventutem secum traxere[2]et in Cappadociae ora iuxta amnem
Thermodonta consederunt subiectosque Themiscyrios campos
occupavere. [3]Ibi per multos annos spoliare finitimos adsueti
conspiratione populorum per insidias trucidantur. [4]Horum uxores
cum viderent exilio additam orbitatem, arma sumunt finesque suos
submoventes primo, mox etiam inferentes bella defendunt.
[5]Nubendi quoque finitimis animum omisere, servitutem, non
matrimonium appellantes. [6]Singulare omnium saeculorum exemplum,
ausae rem publicam augere sine viris; iam etiam cum contemptu
virorum tuentur. [7]Et ne feliciores aliae aliis viderentur,
viros, qui domi remanserant, interficiunt. [8]Vltionem quoque
caesorum coniugum excidio finitimorum consequuntur. [9]Tum pace
armis quaesita, ne genus interiret, concubitus finitimorum
ineunt. [10]Si qui mares nascerentur, interficiebant. Virgines in
eundem ipsis morem, non otio neque lanificio,[11]sed armis,
equis, venationibus exercebant, inustis infantum dexterioribus
mammis, ne sagittarum iactus impediantur; unde dictae Amazones.
[12]Duae his reginae fuere, Martesia et Lampeto, quae in duas
partes agmine diviso, inclitae iam opibus, vicibus gerebant
bella, soli terminos alternis defendentes,[13]et ne successibus
deesset auctoritas, genitas se Marte praedicabant. [14]Itaque
maiore parte Europae subacta Asiae quoque nonnullas civitates
occupavere. [15]Ibi Epheso multisque aliis urbibus conditis
partem exercitus cum ingenti praeda domum dimittunt.
[16]Reliquae, quae ad tuendum Asiae imperium remanserant,
concursu barbarorum cum Martesia regina interficiuntur. [17]In
huius locum filia eius Orithyia regno succedit, cui praeter
singularem belli scientiam eximia servatae in omne aevum
virginitatis admiratio fuit. [18]Huius virtute tantum additum
gloriae et famae Amazonum est, ut Herculi rex, cui duodecim
stipendia debebat, quasi inpossibile imperaverit, ut arma reginae
Amazonum sibi adferret. [19]Eo igitur profectus longis novem
navibus comitante principum Graeciae iuventute inopinantes
adgreditur. [20]Duae tum sorores Amazonum regna tractabant,
Antiope et Orithyia; sed Orithyia foris bellum gerebat.
[21]Igitur cum Hercules ad litus Amazonum adplicuit, infrequens
multitudo cum Antiope regina nihil hostile metuente erat. [22]Qua
re effectum est, ut paucae repentino tumultu excitae arma
sumerent facilemque victoriam hostibus darent. [23]Multae itaque
caesae captaeque, in his duae Antiopae sorores, Melanippe ab
Hercule, Hippolyte a Theseo. [24]Sed Theseus obtenta in praemium
captiva eandem in matrimonium adsumpsit et ex ea genuit
Hippolytum. [25] Hercules post victoriam Melanippen captivam
sorori reddidit et pretium arma reginae accepit. Atque ita
functus imperio ad regem revertitur. [26]Sed Orithyia, ubi
conperit bellum sororibus inlatum ac raptorem esse Atheniensium
principem, hortatur comites in ultionem frustraque et Ponti sinum
et Asiam edomitam esse dicit, si Graecorum non tam bellis quam
rapinis pateant. [27]Auxilium deinde a Sagylo, rege Scythiae,
petit: genus Scytharum esse, cladem virorum, necessitatem
armorum, belli causas ostendit, adsecutasque virtute, ne
segniores viris feminas habere Scythae viderentur. [28]Motus ille
domestica gloria mittit cum ingenti equitatu filium Panasagorum
in auxilium. [29]Et ante proelium dissensione orta ab auxiliis
desertae bello ab Atheniensibus vincuntur. [30]Receptaculum tamen
habuere castra sociorum, quorum auxilio intactae ab aliis
gentibus in regnum revertuntur. [31]Post Orithyiam Penthesilea
regno potita est, cuius Troiano bello inter fortissimos viros,
cum auxilium adversus Graecos ferret, magna virtutis documenta
exstitere. [32]Interfecta deinde Penthesilea exercitumque eius
absumpto paucae, quae in regno remanserant, aegre se adversus
finitimos defendentes usque tempora Alexandri Magni duraverunt.
[33]Harum Minithyia sive Thalestris regina, concubitu Alexandri
per dies tredecim ad subolem ex eo generandum obtento, reversa in
regnum brevi tempore cum omni Amazonum nomine intercidit.

5. [1] Scythae autem tertia expeditione Asiana cum annis octo a
coniugibus ac liberis afuissent, servili bello domi excipiuntur.
[2]Quippe coniuges eorum longa exspectatione virorum fessae nec
iam teneri bello, sed deletos ratae servis ad custodiam pecorum
relictis nubunt,[3]qui reversos cum victoria dominos velut
advenas armati finibus prohibent. [4]Quibus cum varia victoria
fuisset, admonentur Scythae mutare genus pugnae, memores non cum
hostibus, sed cum servis proeliandum, nec armorum, sed dominorum
iure vincendos, verbera in aciem, non tela adferenda, omissoque
ferro virgas et flagella ceteraque servilis metus paranda
instrumenta. [5]Probato omnes consilio instructi, sicut
praeceptum erat, postquam ad hostem accessere, inopinantibus
verbera intenta; adeoque illos perculerunt, ut quos ferro non
poterant, metu verberum vincerent, fugamque non ut hostes victi,
sed ut fugitivi servi capesserent. [6]Quicumque capi potuerunt,
supplicia crucibus luerunt. [7]Mulieres quoque male sibi consciae
partim ferro, partim suspendio vitam finierunt. [8]Post haec pax
apud Scythas fuit usque tempora Ianthyri regis. [9]Huic Darius,
rex Persarum, sicut supra dictum est, cum filiae eius nuptias non
obtinuisset, bellum intulit[10]et armatis septingentis milibus
hominum Scythiam ingressus, non facientibus hostibus pugnae
potestatem metuens, ne interrupto ponte Histri reditus sibi
intercluderetur, amissis LXXX milibus hominum trepidus
refugit;[11]quae iactura abundante multitudine inter damna
numerata non est. [12]Inde Asiam et Macedoniam domuit; Ionas
quoque navali proelio superat. [13]Dein cognito quod Athenienses
Ionis contra se auxilium tulissent, omnem impetum belli in eos
convertit.

6. [1]Nunc quoniam ad bella Atheniensium ventum est, quae non
modo ultra spem gerendi, verum etiam ultra gesti fidem peracta
sunt, operaque Atheniensium effectu maiora quam voto fuere,
paucis urbis origo repetenda est,[2]et quia non, ut ceterae
gentes, a sordidis initiis ad summa crevere. [3]Soli enim
praeterquam incremento etiam origine gloriantur;[4]quippe non
advenae neque passim collecta populi conluvies originem urbi
dedit, sed eodem innati solo, quod incolunt, et quae illis sedes,
eadem origo est. [5]Primi lanificii et olei et vini usum
docuere. Arare quoque ac serere frumenta glandem vescentibus
monstrarunt. [6]Litterae certe ac facundia et hic civilis
disciplinae ordo veluti templum Athenas habent. [7]Ante
Deucalionis tempora regem habuere Cecropem, quem, ut omnis
antiquitas fabulosa est, biformem tradidere, quia primus marem
feminae matrimonio iunxit. [8]Huic successit Cranaus, cuius filia
Atthis nomen regioni dedit. [9]Post hunc Amphictyonides
regnavit, qui primus Minervae urbem sacravit et nomen civitati
Athenas dedit. [10]Huius temporibus aquarum inluvies maiorem
partem populorum Graeciae absumpsit. [11]Superfuerunt, quos
refugia montium receperunt, aut ad regem Thessaliae Deucalionem
ratibus evecti sunt, a quo propterea genus hominum conditum
dicitur. [12]Per ordinem deinde successionis regnum ad Erechtheum
descendit, sub quo frumenti satio est Eleusinae a Triptolemo
reperta,[13]in cuius muneris honorem noctes initiorum sacratae.
[14]Tenuit et Aegeus, Thesei pater, Athenis regnum, a quo per
divortium discedens Medea propter adultam privigni aetatem
Colchos cum Medo filio ex Aegeo suscepto concessit. [15]Post
Aegeum Theseus ac deinceps Thesei filius Demophoon, qui auxilium
Graecis adversus Troianos tulit, regnum possedit. [16]Erant inter
Athenienses et Dorienses simultatium veteres offensae, quas
vindicaturi bello Dorienses de eventu proelii oracula
consuluerunt. [17]Responsum superiores fore, ni regem
Atheniensium occidissent. Cum ventum esset in bellum, militibus
ante omnia custodia regis praecipitur. [19]Atheniensibus eo
tempore rex Codrus erat, qui et responso dei et praeceptis
hostium cognitis permutato regis habitu pannosus, sarmenta collo
gerens castra hostium ingreditur. [20]Ibi in turba obsistentium a
milite, quem falce astu convulneraverat, interficitur. Cognito
regis corpore Dorienses sine proelio discedunt. [21]Atque ita
Athenienses virtute ducis pro salute patriae morti se offerentis
bello liberantur.

7. [1]Post Codrum nemo Athenis regnavit, quod memoriae nominis
eius tributum est. [2]Administratio rei publicae annua
magistratibus permissa. [3]Sed civitati nullae tunc leges erant,
quia libido regum pro legibus habebatur. [4]Legitur itaque Solon,
vir iustitiae insignis, qui velut novam civitatem legibus
conderet. [5]Qui tanto temperamento inter plebem senatumque egit
(cum, si quid pro altero ordine tulisset, alteri displiciturum
videretur), ut ab utrisque parem gratiam traheret. [6]Huius viri
inter multa egregia illud memorabile fuit. [7]Inter Athenienses
et Megarenses de proprietate Salaminae insulae prope usque
interitum armis dimicatum fuerat. [8]Post multas clades capital
esse apud Athenienses coepit, si quis legem de vindicanda insula
tulisset. [9]Sollicitus igitur Solon, ne aut tacendo parum rei
publicae consuleret aut censendo sibi, subitam dementiam simulat,
cuius venia non dicturus modo prohibita, sed et facturus erat.
[10]Deformis habitu more vaecordium in publicum
evolat[11]factoque concursu hominum, quo magis consilium
dissimulet, insolitis sibi versibus suadere populo
coepit,[12]quod vetabatur, omniumque animos ita cepit, ut
extemplo bellum adversus Megarenses decerneretur insulaque
devictis hostibus Atheniensium fieret.

8. [1]Interea Megarenses memores inlati Atheniensibus belli et
deserti, ne frustra arma movisse viderentur, matronas
Atheniensium in Eleusinis sacris noctu oppressuri naves
conscendunt. [2]Qua re cognita dux Atheniensium Pisistratus
iuventutem in insidiis locat, iussis matronis solito clamore ac
strepitu etiam in accessu hostium, ne intellectos se sentiant,
sacra celebrare;[3]egressosque navibus Megarenses inopinantes
adgressus delevit ac protinus classe captiva intermixtis <inter
milites> muliebribus, ut speciem captarum matronarum praeberent,
Megara contendit. [4]Illi cum et navium formam et petitam praedam
cognoscerent, obvii ad portum procedunt, quibus caesis
Pisistratus paulum a capienda urbe afuit. [5]Ita Dorienses suis
dolis hosti victoriam dedere. [6]Sed Pisistratus, quasi sibi, non
patriae vicisset, tyrannidem per dolum occupat. [7]Quippe
voluntariis verberibus domi adfectus laceratoque corpore in
publicum degreditur,[8]advocata contione vulnera populo ostendit,
de crudelitate principum, a quibus haec se passum simulabat,
queritur;[9]adduntur vocibus lacrimae et invidiosa oratione
multitudo credula accenditur: amore plebis invisum se senatui
simulat. [10]Obtinet ad custodiam corporis sui satellitum
auxilium, per quos occupata tyrannide per annos XXXIII regnavit.

9. [1] Post huius mortem Diocles, alter ex filiis, per vim
stuprata virgine a fratre puellae interficitur. [2]Alter, Hippias
nomine, cum imperium paternum teneret, interfectorem fratris
conprehendi iubet,[3]qui cum per tormenta conscios caedis
nominare cogeretur, omnes amicos tyranni nominavit,[4]quibus
interfectis quaerenti tyranno, an adhuc aliqui conscii essent,
neminem ait superesse, quem amplius mori gestiat quam ipsum
tyrannum. [5]Qua voce eiusdem se tyranni victorem post vindictam
pudicitiae sororis ostendit. [6]Huius virtute cum admonita
civitas libertatis esset, tandem Hippias regno pulsus in exsilium
agitur,[7]qui profectus in Persas ducem se Dario inferenti
Atheniensibus bellum, sicut supra significatum est, adversus
patriam suam offert. [8]Igitur Athenienses audito Darii adventu
auxilium a Lacedaemoniis, socia tum civitate, petiverunt,[9]quos
ubi viderunt quadridui teneri religione, non exspectato auxilio
instructis decem milibus civium et Plataeensibus auxiliaribus
mille adversus sexcenta milia hostium in campis Marathoniis in
proelium egrediuntur. [10]Miltiades et dux belli erat et auctor
non exspectandi auxilii; quem tanta fiducia ceperat, ut plus
praesidii in celeritate quam in sociis duceret. [11]Magna igitur
in pugnam euntibus animorum alacritas fuit, adeo ut, cum mille
passus inter duas acies essent, citato cursu ante iactum
sagittarum ad hostem venerint. Nec audaciae eius eventus defuit.
[12]Pugnatum est enim tanta virtute, ut hinc viros, inde pecudes
putares. [13]Victi Persae in naves confugerunt, ex quibus multae
suppressae, multae captae sunt. [14]In eo proelio tanta virtus
singulorum fuit, ut, cuius laus prima esset, difficile iudicium
videretur. [15]Inter ceteros tamen Themistoclis adulescentis
gloria emicuit, in quo iam tum indoles futurae imperatoriae
dignitatis apparuit. [16]Cynegiri quoque, militis Atheniensis,
gloria magnis scriptorum laudibus celebrata est, qui post proelii
innumeras caedes,[17]cum fugientes hostes ad naves egisset,
onustam navem dextra manu tenuit nec prius dimisit, quam manum
amitteret;[18]tum quoque amputata dextera navem sinistra
conprehendit, quam et ipsam cum amisisset, ad postremum morsu
navem detinuit. [19]Tantam in eo virtutem fuisse, ut non tot
caedibus fatigatus, non duabus manibus amissis victus, truncus ad
postremum et velut rabida fera dentibus dimicaverit. [20]Ducenta
milia Persae eo proelio sive naufragio amisere. [21]Cecidit et
Hippias, tyrannus Atheniensis, autor et concitor eius belli, diis
patriae ultoribus poenas repetentibus.

10. [1]Interea et Darius, cum bellum restauraret, in ipso
apparatu decedit, relictis multis filiis et in regno et ante
regnum susceptis. [2]Ex his Ariamenes maximus natu aetatis
privilegio regnum sibi vindicabat, quod ius et ordo nascendi et
natura ipsa gentibus dedit. [3]Porro Xerxes controversiam non de
ordine, sed de nascendi felicitate referebat;[4]nam Ariamenen
primum quidem Dario, sed privato provenisse; se regi primum
natum. [5]Fratres itaque suos, qui ante geniti essent, privatum
patrimonium, quod eo tempore Darius habuisset, non regnum
vindicare sibi posse; se esse, quem primum in regno iam rex pater
sustulerit. [6]Huc accedere, quod Ariamenes non patre tantum,
sed e matre privatae adhuc fortunae, avo quoque materno privato
procreatus sit;[7]se vero et matre regina natum et patrem non
nisi regem vidisse, avum quoque maternum Cyrum se regem habuisse,
non heredem, sed conditorem tanti regni. [8]Ita etsi in aequo
iure utrumque fratrem pater reliquisset, materno tamen se iure et
avito vincere. [9]Hoc certamen concordi animo ad patruum suum
Artaphernen veluti ad domesticum iudicem deferunt,[10]qui domi
cognita causa Xerxen praeposuit; adeoque fraterna contentio fuit,
ut nec victor insultaverit nec victus doluerit ipsoque litis
tempore munera invicem miserint, iucunda quoque inter se, non
solum credula convivia habuerint, iudicium quoque ipsum sine
arbitris, sine convitio fuerit. [11]Tanto moderatius tum fratres
inter se maxima regna dividebant, quam nunc exigua patrimonia
partiuntur. [12]Igitur Xerxes bellum a patre coeptum adversus
Graeciam quinquennium instruxit. [13]Quod ubi primum didicit
Demaratus, rex Lacedaemoniorum, qui apud Xerxen exulabat, amicior
patriae post fugam, quam regi post beneficia, ne inopinato bello
opprimerentur, omnia in tabellis ligneis magistratibus
perscribit easdemque cera superinducta delet,[14]ne aut scriptura
sine tegmine indicium daret aut recens cera dolum proderet, fido
deinde servo perferendas tradit iusso magistratibus Spartanorum
tradere. [15]Quibus perlatis Lacedaemone quaestioni res diu fuit,
quod neque scriptum aliquid viderent nec frustra missas
suspicarentur, tantoque rem maiorem, quanto esset occultior
putabant. [16]Haerentibus in coniectura viris soror regis
Leonidae consilium scribentis invenit. [17]Erasa igitur cera
belli consilia deteguntur. [18]Iam Xerxes septingenta milia de
regno armaverat et trecenta milia de auxiliis, ut non inmerito
proditum sit,[19]flumina ab exercitu eius siccata Graeciamque
omnem vix capere exercitum eius potuisse. [20]Naves quoque
rostratas mille ducentas, onerarias autem tria milia numero
habuisse dicitur. [21]Huic tanto agmini dux defuit. Ceterum si
regem spectes, divitias, non ducem laudes;[22]quarum tanta copia
in regno eius fuit, ut, cum flumina multitudine consumerentur,
opes tamen regiae superessent. [23]Ipse autem primus in fuga,
postremus in proelio semper visus est, in periculis timidus,
sicubi metus abesset, inflatus;[24]denique ante experimentum
belli fiducia virium veluti naturae ipsius dominus et montes in
planum deducebat et convexa vallium aequabat et quaedam maria
pontibus sternebat, quaedam ad navigationis commodum per
conpendium ducebat

11. [1]Cuius introitus in Graeciam quam terribilis, tam turpis ac
foedus discessus fuit. [2]Namque cum Leonida, rex Spartanorum,
cum IV milibus militum angustias Thermopylarum occupasset, Xerxes
contemptu paucitatis eos pugnam capessere iubet, quorum cognati
Marathonia pugna interfecti fuerant. [3]Qui dum ulcisci suos
quaerunt, principium cladis fuere; succedente dein inutili turba
maior caedes editur. [4]Triduo ibi cum dolore et indignatione
Persarum dimicatum. [5]Quarta die cum nuntiatum esset Leonidae a
XX milibus hostium summum cacumen teneri, tum hortatur socios,
recedant et se ad meliora patriae tempora reservent, sibi cum
Spartanis fortunam experiendam;[6]plura patriae quam vitae
debere, ceteros ad praesidia Graeciae servandos. [7]Audito regis
imperio discessere ceteri, soli Lacedaemonii remanserunt.
[8]Initio huius belli sciscitantibus Delphis oracula responsum
fuerat, aut regi Spartanorum aut urbi cadendum. [9]Et idcirco rex
Leonidas, cum in bellum proficisceretur, ita suos firmaverat, ut
ire se parato ad moriendum animo scirent angustiasque propterea
occupaverat,[10]ut cum paucis aut maiore gloria vinceret aut
minore damno rei publicae caderet. [11]Dimissis igitur sociis
hortatur Spartanos, meminerint qualitercumque proeliatis cadendum
esse; caverent, ne fortius mansisse quam dimicasse
videantur;[12]nec exspectandum, ut ab hoste circumvenirentur, sed
dum nox occasionem daret, securis et laetis
superveniendum;[13]nusquam victores honestius quam in castris
hostium perituros. [14]Nihil erat difficile persuadere persuasis
mori:[15]statim arma capiunt et sexcenti viri castra quingentorum
milium inrumpunt statimque regis praetorium petunt, aut cum illo
aut, si ipsi oppressi essent, in ipsius potissimum sede
morituri. [16]Tumultus totis castris oritur. Spartani, postquam
regem non inveniunt, per omnia castra victores vagantur; caedunt
sternuntque omnia, ut qui sciunt se pugnare non spe victoriae,
sed in mortis ultionem. [17]Proelium a principiio noctis in
maiorem partem diei tractum. [18]Ad postremum non victi, sed
vincendo fatigati inter ingentes stratorum hostium catervas
occiderunt. [19]Xerxes duobus vulneribus terrestri proelio
acceptis experiri maris fortunam statuit.

12. [1]Sed Atheniensium dux Themistocles cum animadvertisset
Ionas, propter quos bellum Persarum susceperunt, in auxilium
regis classe venisse, sollicitare eos in partes suas
statuit,[2]et cum conloquendi copiam non haberet, quo applicituri
erant, symbolos proponi et saxis proscribi curat:[3]"Quae vos,
Iones, dementia tenet? Quod facinus agitatis? Bellum inferre olim
conditoribus vestris, nuper etiam vindicibus cogitatis?[4]An
ideo moenia vestra condidimus, ut essent qui nostra
delerent?[5]Quid si non haec et Dario prius et nunc Xerxi belli
causa nobiscum foret, quod vos rebellantes non
destituimus?[6]Quin vos in haec castra vestra ex ista obsidione
transitis?[7]Aut si hoc parum tutum est, at vos commisso proelio
ite cessim, inhibite remis et a bello discedite". [8]Ante navalis
proelii congressionem miserat Xerxes IV milia armatorum Delphos
ad templum Apollinis diripiendum, prorsus quasi non cum Graecis
tantum,[9]sed et cum diis inmortalibus bellum gereret;[10]quae
manus tota imbribus et fulminibus deleta est, ut intellegeret,
quam nullae essent hominum adversum deos vires. [11]Post haec
Thespiades et Plataeas et Athenas vacuas hominibus incendit, et
quoniam ferro in homines non poterat, in aedificia igne
grassatur. [12]Namque Athenienses post pugnam Marathoniam
praemonente Themistocle, victoriam illam de Persis non finem, sed
causam maioris belli fore, CC naves fabricaverunt.
[13]Adventante igitur Xerxe consulentibus Delphis oraculum
responsum fuerat, salutem muris ligneis tuerentur.
[14]Themistocles navium praesidium demonstratum ratus persuadet
omnibus, patriam municipes esse, non moenia, civitatemque non in
aedificiis, sed in civibus positam;[15]melius itaque salutem
navibus quam urbi commissuros; huius sententiae etiam deum
auctorem esse. [16]Probato consilio coniuges liberosque cum
pretiosissimis rebus abditis insulis relicta urbe demandant; ipsi
naves armati conscendunt. [17]Exemplum Atheniensium et aliae
urbes imitatae. [18]Itaque cum adunata omnis sociorum classis et
intenta in bellum navale esset angustiasque Salaminii freti, ne
circumveniri a multitudine posset, occupassent, dissensio inter
civitatum principes oritur. [19]Qui cum deserto bello ad sua
tuenda dilabi vellent, timens Themistocles, ne discessu sociorum
vires minuerentur, per servum fidum Xerxi nuntiat, uno in loco
eum contractam Graeciam capere facillime posse. [20]Quodsi
civitates, quae iam abire vellent, dissipentur, maiore labore ei
singulas consectandas. [21]Hoc dolo inpellit regem signum pugnae
dare. Graeci quoque adventu hostium occupati proelium conlatis
viribus capessunt. [22]Interea rex velut spectator pugnae cum
parte navium in litore remanet. [23]Artemisia autem, regina
Halicarnasi, quae in auxilium Xerxi venerat, inter primos duces
bellum acerrime ciebat,[24]quippe ut in viro muliebrem timorem,
ita in muliere virilem audaciam cerneres. [25] Cum anceps
proelium esset, Iones iuxta praeceptum Themistoclis pugnae se
paulatim subtrahere coeperunt; quorum defectio animos ceterorum
fregit. [26]Itaque circumspicientes fugam pelluntur Persae et mox
proelio victi in fugam vertuntur. [27]In qua trepidatione multae
captae naves, multae mersae; plures tamen non minus saevitiam
regis, quam hostem timentes domum dilabuntur.

13. [1]Hac clade perculsum et dubium consilii Xerxen Mardonius
adgreditur. [2]Hortatur ut in regnum abeat, ne quid seditionis
moveat fama adversi belli et in maius, sicuti mos est, omnia
extollens;[3]sibi CCC milia armatorum lecta ex omnibus copiis
relinquat, qua manu aut cum gloria eius perdomiturum se Graeciam
aut, si aliter eventus ferat, sine eiusdem infamia hostibus
cessurum. [4]Probato consilio Mardonio exercitus traditur;
reliquas copias rex ipse deducere in regnum parat. [5]Sed Graeci
audita regis fuga consilium ineunt pontis interrumpendi, quem
ille Abydo veluti victor maris fecerat, ut intercluso reditu aut
cum exercitu deleretur aut desperatione rerum pacem victus petere
cogeretur. [6]Sed Themistocles timens, ne interclusi hostes
desperationem in virtutem verterent et iter, quod aliter non
pateret, ferro patefacerent (satis multos hostes in Graecia
remanere dictitans, nec augeri numerum retinendo oportere)[7]cum
vincere consilio ceteros non posset, eundem servum ad Xerxen
mittit certioremque consilii facit et occupare transitum maturata
fuga iubet. [8]Ille perculsus nuntio tradit ducibus milites
perducendos; ipse cum paucis Abydum contendit. [9]Vbi cum solutum
pontem hibernis tempestatibus offendisset, piscatoria scapha
trepidus traiecit. [10]Erat res spectaculo digna et aestimatione
sortis humanae, rerum varietate miranda in exiguo latentem videre
navigio, quem paulo ante vix aequor omne capiebat, carentem omni
etiam servorum ministerio, cuius exercitus propter multitudinem
terris graves erant. [11]Nec pedestribus copiis, quas ducibus
adsignaverat, felicius iter fuit, siquidem cotidiano labori
(neque enim ulla est metuentibus quies) etiam fames accesserat.
[12]Multorum deinde dierum inopia contraxerat et pestem, tantaque
foeditas morientium fuit, ut viae cadaveribus implerentur
alitesque et bestiae escae inlecebris sollicitae exercitum
sequerentur.

14. [1]Interim Mardonius in Graecia Olynthum expugnat.
Athenienses quoque in spem pacis[2]amicitiamque regis sollicitat,
spondens incensae eorum urbis etiam in maius restitutionem.
[3]Postquam nullo pretio libertatem his venalem videt, incensis
quae aedificare coeperat, copias in Boeotiam transfert. [4]Eo et
Graecorum exercitus, qui centum milium fuit, secutus est ibique
proelium commissum. [5]Sed fortuna regis cum duce mutata non est.
Nam victus Mardonius veluti ex naufragio cum paucis profugit.
[6]Castra referta regalis opulentiae capta. Vnde primum Graecos
diviso inter se auro Persico divitiarum luxuria cepit. [7]Eodem
forte die, quo Mardonii copiae deletae sunt, etiam navali proelio
in Asia sub monte Mycale adversus Persas dimicatum est. [8]Ibi
ante congressionem, cum classes ex adverso starent, fama ad
utrumque exercitum venit, vicisse Graecos et Mardonii copias
occidione cecidisse. [9]Tantam famae velocitatem fuisse, ut, cum
matutino tempore proelium in Boeotia commissum sit, meridianis
horis in Asiam per tot maria et tantum spatii tam brevi horarum
momento de victoria nuntiatum sit. [10]Confecto bello, cum de
praemiis civitatium ageretur, omnium iudicio Atheniensium virtus
ceteris praelata. [11]Inter duces quoque Themistocles princeps
civitatum testimonio iudicatus gloriam patriae suae auxit.

15. [1]Igitur Athenienses aucti et praemiis belli et gloria urbem
ex integro condere moliuntur. [2]Cum moenia maiora conplexi
fuissent, suspecti esse Lacedaemoniis coepere reputantibus,
quibus ruina urbis tantum incrementi dedisset, quantum sit datura
munita civitas. [3]Mittunt ergo legatos, qui monerent, ne
munimenta hostibus et receptacula futuri belli exstruant.
[4]Themistocles ut vidit spei urbis invideri, non existimans
abrupte agendum, respondit legatis, ituros Lacedaemonem, qui de
ea re pariter cum illis consulant. [5]Sic dimissis Spartanis
hortatur suos, opus maturent. [6]Dein ipse interiecto tempore in
legatione proficiscitur, et nunc in itinere infirmitate simulata,
nunc tarditatem collegarum accusans, sine quibus agi iure nihil
posset, diem de die proferendo spatium consummando operi
quaerebat;[7]cum interim nuntiatur Spartanis opus Athenis
maturari, propter quod denuo legatos mittunt ad inspiciendam rem.
[8]Tum Themistocles per servum magistratibus scribit
Atheniensium, legatos vinciant pignusque teneant, ne in se
gravius consulatur. [9]Adiit deinde contionem Lacedaemoniorum,
indicat permunitas Athenas esse et posse iam inlatum bellum non
armis tantum, sed etiam muris sustinere;[10]si quid ob eam rem de
se crudelius statuerent, legatos eorum in hoc pignus Athenis
retentos. [11]Graviter deinde castigavit eos, quod non virtute,
sed inbecillitate sociorum potentiam quaererent. [12]Sic dimissus
veluti triumphatis Spartanis a civibus excipitur.
[13]Post haec Spartani, ne vires otio corrumperent et ut bis
inlatum a Persis Graeciae bellum ulciscerentur, ultro fines eorum
populantur. [14]Ducem suo sociorumque exercitui deligunt
Pausaniam, qui pro ducatu regnum Graeciae adfectans proditionis
praemium cum Xerxe nuptias filiae eius paciscitur redditis
captivis, ut fides regis aliquo beneficio obstringeretur.
[15]Scribit praeterea Xerxi, quoscumque ad se nuntios misisset,
interficeret, ne res loquacitate hominum proderetur. [16]Sed dux
Atheniensium Aristides, belli socius, collegae conatibus obviam
eundo, simul et in rem sapienter consulendo proditionis consilia
discussit. Nec multo post accusatus Pausanias damnatur.
[17]Igitur Xerxes, cum proditionis dolum publicatum videret, ex
integro bellum instituit. [18]Graeci quoque ducem constituunt
Cimona Atheniensium, filium Miltiadis, quo duce apud Marathonem
pugnatum est, iuvenem, cuius magnitudinem futuram pietatis
documenta prodiderunt;[19]quippe patrem ob crimen peculatus in
carcerem coniectum ibique defunctum translatis in se vinculis ad
sepulturam redemit. [20]Nec in bello iudicium deligentium
fefellit, siquidem non inferior virtutibus patris Xerxen,
terrestri navalique bello superatum, trepidum recipere se in
regnum coegit.

 LIBER III  


1. [1]Xerxes, rex Persarum, terror antea gentium, bello in
Graecia infeliciter gesto etiam suis contemptui esse coepit.
[2]Quippe Artabanus, praefectus eius, deficiente cotidie regis
maiestate in spem regni adductus cum septem robustissimis filiis
regiam vesperi ingreditur (nam amicitiae iure semper illi
patebat), trucidatoque rege voto suo obsistentes filios eius dolo
adgreditur. [3]Securior de Artaxerxe, puero admodum, fingit
regem a Dario, qui erat adulescens, quo maturius regno potiretur,
occisum; inpellit Artaxerxen parricidium parricidio vindicare.
[4]Cum ventum ad domum Darii esset, dormiens inventus, quasi
somnum fingeret, interficitur. [5]Dein cum unum ex regis filiis
sceleri suo superesse Artabanus videret metueretque de regno
certamina principum, adsumit in societatem consilii
Baccabasum,[6]qui praesenti statu contentus rem prodit Artaxerxi:
ut pater eius occisus sit, ut frater falsa parricidii suspicione
oppressus, ut denique ipsi pararentur insidiae. [7]His cognitis
Artaxerxes, verens Artabani numerum filiorum, in posterum diem
paratum esse armatum exercitum iubet, recogniturus et numerum
militum et in armis industriam singulorum. [8]Itaque cum inter
ceteros ipse Artabanus armatus adsisteret, rex simulat se
breviorem loricam habere, iubet Artabanum secum commutare,
exuentem se ac nudatum gladio traicit; tum et filios eius corripi
iubet. [9]Atque ita egregius adulescens et caedem patris et
necem fratris et se ab insidiis Artabani vindicavit.

2. [1]Dum haec in Persis geruntur, interea Graecia omnis ducibus
Lacedaemoniis et Atheniensibus in duas divisa partes ab externis
bellis velut in viscera sua arma convertit. [2]Fiunt igitur de
uno populo duo corpora, et eorundem castrorum homines in duos
hostiles exercitus dividuntur. [3]Hinc Lacedaemonii communia
quondam civitatum auxilia ad vires suas trahere, inde
Athenienses, et vetustate gentis et gestis rebus inlustres
propriis viribus confidebant. [4]Atque ita duo potentissimi
Graeciae populi institutis Solonis et Lycurgi legibus pares ex
aemulatione virium in bellum ruebant. [5]Namque Lycurgus cum
fratri suo Polydectae, Spartanorum regi, successisset regnumque
sibi vindicare potuisset, Charillo, filio eius, qui natus
postumus erat, cum ad aetatem adultam pervenisset, regnum summa
fide restituit, ut intellegerent omnes,[6]quanto plus apud bonos
pietatis iura quam omnes opes valerent. [7]Medio igitur tempore,
dum infans convalescit tutelamque eius administrat, non
habentibus Spartanis leges instituit, non inventione earum magis,
quam exemplo clarior:[8]siquidem nihil lege ulla in alios
sanxit, cuius non ipse primus in se documentum daret. [9]Populum
in obsequia principum, principes ad iustitiam imperiorum
firmavit. [10]Parsimoniam omnibus suasit, existimans laborem
militiae adsidua frugalitatis consuetudine faciliorem fore.
[11]Emi singula non pecunia, sed conpensatione mercium iussit.
[12]Auri argentique usum velut omnium scelerum materiam sustulit.

3. [1]Administrationem rei publicae per ordines divisit: regibus
potestatem bellorum,[2]magistratibus iudicia et annuos
successores, senatui custodiam legum, populo sublegendi senatum
vel creandi quos vellet magistratus potestatem permisit.
[3]Fundos omnium aequaliter inter omnes divisit, ut aequata
patrimonia neminem potentiorem altero redderent. [4]Convivari
omnes publice iussit, ne cuius divitiae vel luxuria in occulto
essent. [5]Iuvenibus non amplius una veste uti toto anno
permissum, nec quemquam cultius quam alterum progredi ne epulari
opulentius, ne imitatio in luxuriam verteretur. [6]Pueros puberes
non in forum, sed in agrum deduci praecepit, ut primos annos non
in luxuria, sed in opere et in laboribus agerent. [7]Nihil eos
somni causa substernere et vitam sine pulmento degere neque prius
in urbem redire, quam viri facti essent, statuit. [8]Virgines
sine dote nubere iussit, ut uxores eligerentur, non pecuniae,
severiusque matrimonia sua viri coercerent, cum nullis frenis
dotis tenerentur. [9]Maximum honorem non divitum et potentium,
sed pro gradu aetatis senum esse voluit, nec sane usquam terrarum
locum honoratiorem senectus habet. [10]Haec quoniam primo
solutis antea moribus dura videbat esse, auctorem eorum Apollinem
Delphicum fingit et inde se ea ex praecepto numinis detulisse,
ut consuescendi taedium metus religionis vincat. [11]Dein ut
aeternitatem legibus suis daret, iure iurando obligat civitatem,
nihil eos de eius legibus mutaturos, priusque reverteretur, et
simulat se ad oraculum Delphicum proficisci, consulturum quid
addendum mutandumque legibus videretur. [12]Proficiscitur autem
Cretam ibique perpetuum exsilium egit abicique in mare ossa sua
moriens iussit, ne relatis Lacedaemonem solutos se Spartani
religione iuris iurandi in dissolvendis legibus arbitrarentur.

4. [1]His igitur moribus ita brevi civitas convaluit, ut, cum
Messeniis propter stupratas virgines suas in sollemni Messeniorum
sacrificio bellum intulissent, gravissima se exsecratione
obstrinxerint, non prius quam Messeniam expugnassent reversuros,
tantum sibi vel de viribus suis vel de fortuna spondentes.
[2]Quae res initium dissensionis Graeciae et intestini belli
causa et origo fuit. [3]Itaque cum contra praesumptionem suam
annis X in obsidione urbis tenerentur et querelis uxorum post tam
longam viduitatem revocarentur,[4]veriti ne hac perseverantia
belli gravius sibi quam Messeniis nocerent. Quippe illis quantum
iuventutis bello intercidat, mulierum fecunditate suppleri, sibi
et bellis damna adsidua et fecunditatem uxorum abstinentibus
viris nullam esse;[5]itaque legunt iuvenes ex eo genere militum,
qui post ius iurandum in supplementum venerant, quibus Spartam
remissis promiscuos omnium feminarum concubitus
permisere,[6]maturiorem futuram conceptionem rati, si eam
singulae per plures viros experirentur. [7]Ex his nati ob notam
materni pudoris Partheniae vocati. [8]Qui cum ad annos XXX
pervenissent, metu inopiae (nulli enim pater existebat, cuius in
patrimonium successio speraretur) ducem Phalantum adsumunt,
filium Arati, qui auctor Spartanis fuerat iuventutis ad
generandam subolem domum remittendae,[9]ut, sicuti dudum patrem
eius nascendi auctorem habuissent, sic ipsum spei ac dignitatis
suae haberent. [10]Itaque nec salutatis matribus, e quarum
adulterio infamiam collegisse videbantur, ad sedes inquirendas
proficiscuntur;[11]diuque et per varios casus iactati tandem in
Italiam deferuntur et occupata arce Tarentinorum, expugnatis
veteribus incolis, sedes ibi constituunt. [12]Sed post annos
plurimos dux eorum Phalantus per seditionem in exsilium
proturbatus Brundisium se contulit, quo expulsi sedibus suis
veteres Tarentini concesserant. [13]His moriens persuadet, ut
ossa sua postremasque reliquias conterant et tacite spargi in
foro Tarentinorum curent;[14]hoc enim modo recuperare illos
patriam suam posse Apollinem Delphis cecinisse. [15]Illi
arbitrantes eum in ultionem sui civium fata prodidisse praeceptis
paruere. Sed oraculi diversa sententia fuerat. [16]Perpetuitatem
enim urbis, non amissionem hoc facto promiserat. [17]Ita ducis
exsulis consilio et hostium ministerio possessio Tarentina
Partheniis in aeternum fundata,[18]ob cuius beneficii memoriam
Phalanto divinos honores decrevere.

5. [1]Interea Messenii, cum virtute non possent, per insidias
expugnantur. [2]Dein cum per annos octoginta gravia servitutis
verbera, plerumque et vincula ceteraque captae civitatis mala
perpessi essent, post longam poenarum patientiam bellum
restaurant. [3]Lacedaemonii quoque eo conspiratius ad arma
concurrunt, quod adversus servos dimicaturi videbantur. [4]Itaque
cum hinc iniuria, inde indignitas animos acueret, Lacedaemonii
de belli eventu oraculo Delphis consulto iubentur ducem belli ab
Atheniensibus petere. [5]Porro Athenienses, cum responsum
cognovissent, in contemptum Spartanorum Tyrtaeum, poetam claudo
pede, misere,[6]qui tribus proeliis fusus eo usque desperationis
Spartanos adduxit, ut servos suos ad supplementum exercitus
manumitterent hisque interfectorum matrimonia pollicerentur, ut
non numero tantum amissorum civium,[7]sed et dignitati
succederent. [8]Sed reges Lacedaemoniorum, ne contra fortunam
pugnando maiora detrimenta civitati infunderent, reducere
exercitum voluerunt, ni intervenisset Tyrtaeus,[9]qui conposita
carmina exercitui pro contione recitavit, in quibus hortamenta
virtutis, damnorum solacia, belli consilia conscripserat.
[10]Itaque tantum ardorem militibus iniecit, ut non de salute,
sed de sepultura solliciti tesseras insculptis suis et patrum
nominibus dextro bracchio deligarent, ut,[11]si omnes adversum
proelium consumpsissent et temporis spatio confusa corporum
liniamenta essent, ex indicio titulorum tradi sepulturae possent.
[12]Cum sic animatum reges exercitum viderent, curant rem
hostibus nuntiare;[13]Messeniis autem non timorem res, sed
aemulationem mutuam dedit. [14]Itaque tantis animis concursum
est, ut raro umquam cruentius proelium fuerit. [15]Ad postremum
tamen victoria Lacedaemoniorum fuit.

6. [1]Interiecto tempore tertium quoque bellum Messenii
reparavere,[2]in cuius auxilium Lacedaemonii inter reliquos
socios etiam Athenienses adhibuere;[3]quorum fidem cum suspectam
haberent, supervacaneos simulantes a bello eosdem dimiserunt.
[4]Hanc rem Athenienses graviter ferentes pecuniam, quae erat in
stipendium Persici belli ab universa Graecia conlata, a Delo
Athenas transferunt, ne deficientibus a fide societatis
Lacedaemoniis praedae ac rapinae esset. [5]Sed nec Lacedaemonii
quievere, qui cum Messeniorum bello occupati essent,
Peloponnenses inmisere, qui bellum Atheniensibus facerent.
[6]Parvae tunc temporis classe in Aegyptum missa vires
Atheniensibus erant. Itaque navali proelio dimicantes facile
superantur. [7]Interiecto deinde tempore post reditum suorum
aucti et classis et militum robore proelium reparant. [8]Iam et
Lacedaemonii omissis Messeniis adversus Athenienses arma
verterant. [9]Diu varia victoria fuit; ad postremum aequo Marte
utrimque discessum. [10]Inde revocati Lacedaemonii ad Messeniorum
bellum, ne medium tempus otiosum Atheniensibus relinquerent, cum
Thebanis paciscuntur, ut Boeotiorum imperium his restituerent,
quod temporibus belli Persici amiserant, ut illi Atheniensium
bella susciperent. [11]Tantus furor Spartanorum erat, ut duobus
bellis inpliciti suscipere tertium non recusarent, dummodo
inimicis suis hostes adquirerent. [12]Igitur Athenienses adversus
tantam tempestatem belli duos duces deligunt, Periclen,
spectatae virtutis virum, et Sophoclen, scriptorem
tragoediarum,[13]qui diviso exercitu et Spartanorum agros
vastaverunt et multas Asiae civitates Atheniensium imperio
adiecerunt.

7. [1]His malis fracti Lacedaemonii in annos XXX pepigerunt
pacem, sed tam longum otium inimicitiae non tulerunt. [2]Itaque
extra XV annos rupto foedere cum contemptu deorum hominumque
fines Atticos populantur et,[3]ne praedam potius quam pugnam
expetisse viderentur, hostes ad proelium provocant. [4]Sed
Athenienses consilio Periclis ducis populationis iniuriam
differunt in tempus ultionis, supervacuam pugnam existimantes,
cum ulcisci hostem sine periculo possent. [5]Dein interiectis
diebus naves conscendunt et nihil sentientibus Lacedaemoniis
totam Spartam depraedantur multoque plura auferunt quam
amiserant,[6]prorsus ut in conparatione damnorum longe pluris
fuerit ultio quam iniuria. [7]Clara quidem haec Periclis
expeditio habita, sed multo clarior privati patrimonii contemptus
fuit. [8]Huius agros in populatione ceterorum intactos hostes
reliquerant, sperantes adquirere se illi posse aut periculum ex
invidia aut ex suspicione proditionis infamiam. [9]Quod ante
prospiciens Pericles et futurum populo praedixerat et ad invidiae
impetum declinandum agros ipsos dono rei publicae
dederat,[10]atque ita, unde periculum quaesitum fuerat, ibi
maximam gloriam invenit. [11]Post haec interiectis diebus navali
proelio dimicatum est; victi Lacedaemonii fugerunt. [12]Nec
cessatum deinceps est, quin aut terra aut mari varia proeliorum
fortuna invicem se trucidarent. [13]Denique fessi tot malis pacem
in annos L fecere, quam non nisi sex annis servaverunt. [14]Nam
indutias, quas proprio nomine condixerant, ex sociorum persona
rumpebant,[15]quippe quasi minus periurii contraherent, si
ferentes sociis auxilia potius quam si aperto proelio
dimicassent. [16]Hinc bellum in Siciliam translatum, quod
priusquam expono, de Siciliae situ pauca dicenda sunt.


 LIBER IV  


1. [1]Siciliam ferunt angustis quondam faucibus Italiae
adhaesisse direptamque velut a corpore maiore impetu superi
maris, quod toto undarum onere illuc vehitur. [2]Est autem terra
ipsa tenuis ac fragilis et cavernis quibusdam fistulisque ita
penetrabilis, ut ventorum tota ferme flatibus pateat;[3]nec non
et ignibus generandis nutriendisque soli ipsius naturalis
materia. Quippe intrinsecus stratum sulphure et bitumine
traditur,[4]quae res facit, ut spiritu cum igne in terra
interiore luctante frequenter et conpluribus locis nunc flammas,
nunc vaporem, nunc fumum eructet. [5]Inde denique Aetnae montis
per tot saecula durat incendium. [6]Et ubi acrior per spiramenta
cavernarum ventus incubuit, harenarum moles egeruntur.
[7]Proximum Italiae promuntorium Regium dicitur, ideo quia Graece
abrupta hoc nomine pronuntiantur. [8]Nec mirum, si fabulosa est
loci huius antiquitas, in quem res tot coiere mirae. [9]Primum
quod nusquam alias torrens fretum, nec solum citato impetu, verum
etiam saevo, neque experientibus modo terribile, verum etiam
procul visentibus. [10]Vndarum porro in se concurrentium tanta
pugna est, ut alias veluti terga dantes in imum desidere, alias
quasi victrices in sublime ferri videas; nunc hic fremitum
ferventis aestus, nunc illic gemitum in voraginem desidentis
exaudias. [11]Accedunt vicini et perpetui Aetnae montis ignes et
insularum Aeolidum, velut ipsis undis alatur incendium;[12]neque
enim in tam angustis terminis aliter durare tot saeculis tantus
ignis potuisset, nisi humoris nutrimentis aleretur. [13]Hinc
igitur fabulae Scyllam et Charybdin peperere, hinc latratus
auditus, hinc monstri credita simulacra, dum navigantes magnis
verticibus pelagi desidentis exterriti latrare putant undas, quas
sorbentis aestus vorago conlidit. [14]Eadem causa etiam Aetnae
montis perpetuos ignes facit. [15]Nam aquarum ille concursus
raptum secum spiritum in imum fundum trahit atque ibi suffocatum
tam diu tenet, donec per spiramenta terrae diffusus nutrimenta
ignis incendat. [16]Iam ipsa Italiae Siciliaeque vicinitas, iam
promuntoriorum altitudo ipsa ita similis est, ut quantum nunc
admirationis, tantum antiquis terroris dederit, credentibus,
coeuntibus in se promuntoriis ac rursum discedentibus solida
intercipi absumique navigia. [17]Neque hoc ab antiquis in
dulcedinem fabulae conpositum, sed metu et admiratione
transeuntium. [18]Ea est enim procul inspicientibus natura loci,
ut sinum maris, non transitum putes, quo cum accesseris,
discedere ac seiungi promuntoria, quae ante iuncta fuerant,
arbitrere.

2. [1]Siciliae primo Trinacriae nomen fuit, postea Sicania
cognominata est. [2]Haec a principio patria Cyclopum fuit, quibus
exstinctis Cocalus regnum insulae occupavit. [3]Post quem
singulae civitates in tyrannorum imperium concesserunt, quorum
nulla terra feracior fuit. [4]Horum ex numero Anaxilaus iustitia
cum ceterorum crudelitate certabat, cuius moderationis haud
mediocrem fructum tulit;[5]quippe decedens cum filios parvulos
reliquisset tutelamque eorum Micalo, spectatae fidei servo,
commisisset, tantus amor memoriae eius apud omnes fuit, ut parere
servo quam deserere regis filios mallent principesque civitatis
obliti dignitatis suae regni maiestatem administrari per servum
paterentur. [6]Imperium Siciliae etiam Karthaginienses
temptavere, diuque varia victoria cum tyrannis dimicatum. [7]Ad
postremum amisso Hamilcare imperatore cum exercitu aliquantisper
quievere victi.

3. [1]Medio tempore, cum Regini discordia laborarent civitasque
per dissensionem divisa in duas partes esset, veterani ex altera
parte ab Himera in auxilium vocati, pulsis civitate contra quos
inplorati fuerant et mox caesis quibus tulerant auxilium, urbem
cum coniugibus et liberis sociorum occupavere,[2]ausi facinus
nulli tyranno conparandum, quippe ut Reginis melius fuerit vinci
quam vicisse. [3]Nam sive victoribus captivitatis iure servissent
sive amissa patria exsulare necesse habuissent, non tamen inter
aras et patrios lares trucidati crudelissimis tyrannis patriam
cum coniugibus ac liberis praedam reliquissent.
[4] Catinienses quoque cum Syracusanos graves paterentur, diffisi
viribus suis auxilium ab Atheniensibus petivere;[5]qui seu
studio maioris imperii, quod Asiam Graeciamque penitus
occupaverant, seu metu factae pridem a Syracusanis classis, ne
Lacedaemoniis illae vires accederent, Lamponium ducem cum classe
in Siciliam misere, ut sub specie ferendi Catinensibus auxilii
temptarent Siciliae imperium. [6]Et quoniam prima initia
frequenter caesis hostibus prospera fuerant, maiore denuo classe
et robustiore exercitu Lachete et Chariade ducibus Siciliam
petivere;[7]sed Catinienses sive metu Atheniensium sive taedio
belli pacem cum Syracusanis remissis Atheniensium auxiliis
fecerant.

4. [1]Interiecto deinde tempore, cum fides pacis a Syracusanis
non servaretur, denuo legatos Athenas mittunt, qui sordida veste,
capillo barbaque promissis et omni squaloris habitu ad
misericordiam commovendam adquisito contionem deformes
adeunt;[2]adduntur precibus lacrimae et ita misericordem populum
supplices movent, ut damnarentur duces, qui ab his auxilia
deduxerant. [3]Igitur classis ingens decernitur; creantur duces
Nicias et Alcibiades et Lamachos, tantisque viribus Sicilia
repetitur, ut ipsis terrori essent, in quorum auxilia
mittebantur. [4]Brevi post tempore revocato ad reatum Alcibiade
duo proelia pedestria secunda Nicias et Lamachos
faciunt;[5]munitionibus deinde circumdatis hostes etiam marinis
commeatibus in urbe clausos intercludunt. [6]Quibus rebus fracti
Syracusani auxilium a Lacedaemoniis petiverunt. [7]Ab his
mittitur Gylippus solus, sed in quo instar omnium auxiliorum
erat. [8]Is audito in itinere belli iam inclinato statu auxiliis
partim in Graecia, partim in Sicilia contractis opportuna bello
loca occupat. [9]Duobus deinde proeliis victus, congressus tertio
occiso Lamacho et hostes in fugam conpulit et socios obsidione
liberavit. [10]Sed cum Athenienses a bello terrestri in navale se
transtulissent, Gylippus classem Lacedaemone cum auxiliis
arcessit. [11]Quo cognito et ipsi Athenienses in locum amissi
ducis Demosthenen et Eurymedonta cum supplemento copiarum
mittunt. [11]Peloponnesii quoque communi civitatum decreto
ingentia Syracusanis auxilia misere, et quasi Graeciae bellum in
Siciliam translatum esset, ita ex utraque parte summis viribus
dimicabatur.

5. [1]Prima igitur congressione navalis certaminis Athenienses
vincuntur; castra quoque cum omni publica ac privata pecunia
amittunt. [2]Super haec mala cum etiam terrestri proelio victi
essent, tunc Demosthenes censere coepit, ut abirent Sicilia, dum
res quamvis adflictae nondum tamen perditae forent. [3]Neque in
bello male auspicato amplius perseverandum; esse domi graviora et
forsitan infeliciora bella, in quae servare hos urbis apparatus
oporteat. [4]Nicias seu pudore male actae rei, seu metu
destitutae spei civium, seu inpellente fato manere contendit.
[5]Reparatur igitur navale bellum et animi a prioris fortunae
procella ad spem certaminis revocantur;[6]sed inscitia ducum, qui
inter angustias maris tuentes se Syracusanos adgressi, facile
vincuntur. [7]Eurymedon dux in prima acie fortissime dimicans
primus cadit, XXX naves, quibus praefuerat, incenduntur.
[8]Demosthenes et Nicias et ipsi victi exercitum in terram
deponunt, tutiorem fugam rati itinere terrestri. [9]Ab his
relictas CXXX naves Gylippus invasit, ipsos deinde insequitur;
fugientes partim capit, partim caedit. [10]Demosthenes amisso
exercitu a captivitate gladio et voluntaria morte se
vindicat,[11]Nicias autem ne Demosthenis quidem exemplo ut sibi
consuleret admonitus cladem suorum auxit dedecore captivitatis.


 LIBER V  


1. [1]Dum Athenienses in Sicilia bellum per biennium cupidius
quam felicius gerunt, interim concitor et dux eius Alcibiades
absens Athenis insimulatur mysteria Cereris initiorum sacra,
nullo magis quam silentio sollemnia, enuntiavisse,[2]revocatusque
a bello ad iudicium, sive conscientia sive indignitatem rei non
ferens, tacitus in exilium Elidem profectus est. [3]Inde, ubi non
damnatum se tantum, verum etiam diris per omnium sacerdotum
religiones devotum cognovit, Lacedaemona se contulit[4]ibique
regem Lacedaemoniorum inpellit turbatis Atheniensibus adverso
Siciliae proelio ultro bellum inferre. [5]Quo facto omnia
Graeciae regna velut ad extinguendum commune incendium
concurrunt;[6]tantum odium Athenienses inmoderati imperii
crudelitate contraxerant. [7]Darius quoque, rex Persarum, memor
paterni avitique in hanc urbem odii facta cum Lacedaemoniis per
Tisaphernen, praefectum Lydiae, societate omnem sumptum belli
pollicetur. [8]Et erat hic quidem titulus cum Graecis coeundi; re
autem vera timebat, ne victis Atheniensibus ad se Lacedaemonii
arma transferrent. [9]Quis igitur miretur tam florentes
Atheniensium opes ruisse, cum ad opprimendam unam urbem totius
Orientis vires concurrerent?[10]Non tamen inerti neque incruento
cecidere bello, sed proeliati ad ultimum, victores etiam interdum
consumpti magis fortunae varietate quam victi sunt.
[11]Principio belli omnes ab his etiam socii desciverant, ut fit:
quo se fortuna, eodem etiam favor hominum inclinat.

2. [1]Alcibiades quoque motum adversus patriam bellum non
gregarii militis opera, sed imperatoris virtutibus
adiuvat;[2]quippe acceptis V navibus in Asiam contendit et
tributarias Atheniensium civitates auctoritate nominis sui ad
defectionem conpellit. [3]Sciebant enim domi clarum, nec exilio
videbant factum minorem, nec tam ablatum Atheniensibus ducem quam
Lacedaemoniis traditum, parta qui cum amissis imperia pensaret.
[4]Sed apud Lacedaemonios virtus Alcibiadis plus invidiae quam
gratiae contraxit. [5]Itaque cum principes velut aemulum gloriae
suae interficiendum insidiis mandassent, cognita re Alcibiades
per uxorem Agidis regis, quam adulterio cognoverat, ad
Tisaphernen, praefectum Darii regis, profugit, cui se celeriter
officii comitate et obsequendi gratia insinuavit. [6]Erat enim et
aetatis flore et formae veneratione nec minus eloquentia etiam
inter Athenienses insignis,[7]sed in conciliandis amicitiarum
studiis quam in retinendis vir melior, quia morum vitia sub umbra
eloquentiae primo latebant. [8]Igitur persuadet Tisapherni, ne
tanta stipendia classi Lacedaemoniorum praeberet;[9]vocandos enim
in portionem muneris Ionios, quorum pro libertate, cum tributa
Atheniensibus penderent, bellum susceptum sit. [10]Sed nec
auxiliis nimis enixe Lacedaemonios iuvandos; quippe memorem esse
debere alienam se victoriam, non suam instruere, et eatenus
bellum sustinendum, ne inopia deseratur. [11]Nam regem Persarum
dissentientibus Graecis arbitrum pacis ac belli fore, et quos
suis non possit, ipsorum armis victurum; perfecto autem bello
statim ei cum victoribus dimicandum. [12]Domesticis itaque bellis
Graeciam obterendam, ne externis vacet, exaequandasque vires
partium et inferiores auxilio levandos. [13]Non enim quieturos
post hanc victoriam Spartanos, quia vindices se libertatis
Graeciae professi sint. [14]Grata oratio Tisapherni fuit. Itaque
commeatus maligne praebere, classem regiam non totam mittere, ne
aut victoriam daret aut necessitatem deponendi belli inponeret.

3. [1]Interea Alcibiades hanc operam civibus venditabat. [2]Ad
quem cum legati Atheniensium venissent, pollicetur his amicitiam
regis, si res publica a populo translata ad senatum
foret,[3]sperans ut aut concordante civitate dux belli ab omnibus
legeretur aut discordia inter ordines facta ab altera parte in
auxilium vocaretur. [4]Sed Atheniensibus inminente periculo belli
maior salutis quam dignitatis cura fuit. [5]Itaque permittente
populo imperium ad senatum transfertur. [6]Qui cum insita genti
superbia crudeliter in plebem consuleret, singulis tyrannidis
sibi inpotentiam vindicantibus, ab exercitu Alcibiades exsul
revocatur duxque classi constituitur. [7]Statim igitur Athenas
scribit, ex continenti se cum exercitu venturum recepturumque a
quadringentis iura populi, ni ipsi redderent. [8]Hac
denuntiatione optimates territi primo urbem prodere Lacedaemoniis
temptavere, dein, cum id nequissent, in exilium profecti sunt.
[9]Igitur Alcibiades intestino malo patria liberata summa cura
classem instruit atque ita in bellum adversus Lacedaemonios
pergit.

4. [1]Iam Sesto Mindarus et Pharnabazus, Lacedaemoniorum duces,
instructis navibus expectabant. [2]Proelio commisso victoria
penes Athenienses fuit. In eo bello maior pars exercitus et omnes
ferme hostium duces caesi, naves LXXX captae. [3]Interiectis
quoque diebus, cum bellum Lacedaemonii a mari in terram
transtulissent, iterato vincuntur. [4]His malis fracti pacem
petiere, quam ne acciperent opera eorum effectum est, a quibus ea
res quaestum praebebat. [5]Interea et Syracusanorum auxilia
inlatum a Karthaginiensibus Siciliae bellum domum revocavit.
[6]Quibus rebus destitutis Lacedaemoniis Alcibiades cum classe
victrici Asiam vastat, multis locis proelia facit, ubique victor
recipit civitates, quae defecerant, nonnullas capit et imperio
Atheniensium adicit,[7]atque ita prisca navali gloria vindicata,
adiecta etiam laude terrestris belli, desideratus civibus suis
Athenas revertitur. [8]His omnibus proeliis ducentae naves
hostium et praeda ingens capta. [9]Ad hunc redeuntis exercitus
triumphum effusa omnis multitudo obviam procedit et universos
quidem milites, praecipue tamen Alcibiaden miratur;[10]in hunc
oculos civitas universa, in hunc suspensa ora convertit, hunc
quasi de caelo missum et ut ipsam Victoriam
contuentur;[11]laudant quae pro patria, nec minus admirantur quae
exsul contra gesserit, excusantes ipsi, iratum provocatumque
fecisse. [12]Enimvero tantum in uno viro fuisse momenti, ut
maximi imperii subversi et rursum recepti auctor esset, et unde
stetisset eo se victoria transferret, fieretque cum eo mira
quaedam fortunae inclinatio. [13]Igitur omnibus non humanis
tantum, verum et divinis eum honoribus onerant; certant secum
ipsi, utrum contumeliosius eum expulerint an revocaverint
honoratius. [14]Ipsos illi deos gratulantes tulere obviam, quorum
execrationibus erat devotus,[15]et cui paulo ante omnem humanam
opem interdixerant, eum, si queant, in caelo posuisse cupiunt.
[16]Explent contumelias honoribus, detrimenta muneribus,
execrationes precibus. [17]Non Siciliae illis adversa pugna in
ore est, sed Graeciae victoria; non classes per illum amissae,
sed adquisitae; nec Syracusarum, sed Ioniae Hellespontique
meminerunt. [18]Sic Alcibiades numquam mediocribus nec in
offensam nec in favorem studiis suorum exceptus est.

5. [1]Dum haec aguntur, et a Lacedaemoniis Lysander classi
belloque praeficitur et in locum Tisaphernis Darius, rex
Persarum, filium suum Cyrum Ioniae Lydiaeque praeposuit, qui
Lacedaemonios auxiliis opibusque ad spem fortunae prioris erexit.
[2]Aucti igitur viribus Alcibiaden cum centum navibus in Asiam
profectum, dum agros longa pace divites securus populatur et
praedae dulcedine sine insidiarum metu sparsos milites habet,
repentino adventu oppressere;[3]tantaque caedes palantium fuit,
ut plus vulneris eo proelio Athenienses acciperent, quam
superioribus dederant,[4]et tanta desperatio apud Athenienses
erat, ut ex continenti Alcibiaden ducem Conone mutarent,
arbitrantes victos se non fortuna belli,[5]sed fraude
imperatoris, apud quem plus prior offensa valuisset quam recentia
beneficia;[6]vicisse autem eum priore bello ideo tantum, ut
ostenderet hostibus, quem ducem sprevissent, et ut carius eis
ipsam victoriam venderet. [7]Omnia enim credibilia in Alcibiade
vigor ingenii et morum luxuria faciebat. [8]Veritus itaque
multitudinis impetum denuo in voluntarium exsilium proficiscitur.

6. [1]Itaque Conon Alcibiadi suffectus, habens ante oculos cui
duci successisset, classem maxima industria exornat;[2]sed
navibus exercitus deerat, fortissimis quibusque in Asiae
populatione amissis. [3]Armantur tamen senes aut inpuberes pueri,
et numerus militum sine exercitus robore expletur. [4]Sed non
magnam bello moram aetas fecit inbellis; caeduntur passim aut
fugientes capiuntur; tantaque strages aut occisorum aut
captivorum fuit, ut Atheniensium deletum non imperium tantum,
verum etiam nomen videretur. [5]Quo proelio perditis et
desperatis rebus ad tantam inopiam rediguntur, ut consumpta
militari aetate peregrinis civitatem, servis libertatem, damnatis
inpunitatem darent. [6]Eaque conluvione hominum domini antea
Graeciae conscripto exercitu vix libertatem tuebantur. [7]Iterum
tamen fortunam maris experiundam decernunt. [8]Tanta virtus
animorum fuit, ut, cum paulo ante salutem desperaverint, nunc non
desperent victoriam. [9]Sed neque is miles erat, qui nomen
Atheniensium tueretur, neque eae vires, quibus vincere
consuerant, neque ea scientia militaris in his, quos vincula, non
castra continuerant. Itaque omnes aut capti aut occisi. [10]Cum
dux Conon proelio superfuisset solus, crudelitatem civium metuens
cum octo navibus ad regem Cyprium concedit Euagoram.

7. [1]<Lysander> autem, dux Lacedaemoniorum, rebus feliciter
gestis fortunae hostium insultat. [2]Captivas naves cum praeda
bellica in triumphi modum ornatas mittit Lacedaemona[3]ac
tributarias Atheniensium civitates, quas metus dubiae belli
fortunae in fide tenuerat, voluntarias recipit, nec aliud
dicionis Atheniensium praeter urbem ipsam relinquit. [4]Quae
cuncta cum Athenis nuntiata essent, omnes relictis domibus per
urbem discurrere pavidi, alius alium sciscitari, auctorem nuntii
requirere;[5]non pueros inprudentia, non senes debilitas, non
mulieres sexus inbecillitas domi tenet: adeo ad omnem aetatem
tanti mali sensus penetraverat. [6]In foro deinde coeunt atque
ibi perpeti nocte fortunam publicam questibus iterant. [7]Alii
fratres aut filios aut parentes deflent; cognatos alii, alii
amicos cognatis cariores, et cum privatis casibus querelam
publicam miscent:[8]iam se ipsos, iam ipsam patriam perituram
miserioremque incolumium quam amissorum fortunam
iudicantes;[9]sibi quisque ante oculos obsidionem, famem et
superbum victoremque hostem proponentes;[10]iam ruinam urbis et
incendia, iam omnium captivitatem et miserrimam servitutem
recordantes;[11]feliciores prorsus priores urbis ruinas ducentes,
quae incolumibus filiis parentibusque tectorum tantum ruinae
taxatae sint. [12]Nunc autem non classem, in quam sicuti pridem
confugiant, superesse, non exercitum, cuius virtute servati
pulchriora possent moenia exstruere.

8. [1]Sic defletae ac prope perditae urbi hostes superveniunt et
obsidione circumdata obsessos fame urgent. [2]Sciebant enim neque
ex advectis copiis multum superesse, et ne novae advehi possent
providerant. [3]Quibus malis Athenienses fracti post longam famem
et adsidua suorum funera pacem petivere, quae an dari deberet,
diu inter Spartanos sociosque deliberatum. [4]Cum multi delendum
Atheniensium nomen urbemque incendio consumendam censerent,
negarunt se Spartani ex duobus Graeciae oculis alterum eruturos,
pacem polliciti,[5]si demissa Piraeum versus muri bracchia
deicerent navesque, quae reliquae forent, traderent, reique
publicae ex semet ipsis XXX rectores acciperent. [6]In has leges
traditam sibi urbem Lacedaemonii formandam Lysandro tradiderunt.
[7]Insignis hic annus et expugnatione Athenarum et morte Darii,
regis Persarum, et exsilio Dionysii, Siciliae tyranni, fuit.
[8]Mutato statu Athenarum etiam civium condicio mutatur. [9]XXX
rectores rei publicae constituuntur, qui fiunt XXX tyranni.
[10]Quippe a principio tria milia sibi satellitum statuunt,
quantum ex tot cladibus prope nec civium superfuerat,[11]et quasi
parvus hic ad continendam civitatem exercitus esset,
septingentos milites a victoribus accipiunt. [12]Caedes deinde
civium ab Alcibiade auspicantur, ne iterum rem publicam sub
obtentu liberationis invaderet. [13]Quem cum profectum ad
Artaxerxen, Persarum regem, conperissent, citato itinere
miserunt, qui eum interciperent;[14]a quibus occupatus, cum
occidi aperte non posset, vivus in cubiculo, in quo dormiebat,
crematus est.

9. [1]Liberati hoc ultoris metu tyranni miseras urbis reliquias
caedibus et rapinis exhauriunt. [2]Quod cum displicere uni ex
numero suo, Therameni, didicissent, ipsum quoque ad terrorem
omnium interficiunt. [3]Fit igitur ex urbe passim omnium fuga,
repleturque Graecia Atheniensium exulibus. [4]Quod etiam ipsum
auxilium cum miseris eriperetur (nam Lacedaemoniorum edicto
civitates exules recipere prohibebantur), omnes se Argos et
Thebas contulere;[5]ibi non solum tutum exilium egerunt, verum
etiam spem reciperandae patriae receperunt. [6]Erat inter exules
Thrasybulus, vir strenuus et domi nobilis, qui audendum aliquid
pro patria et pro salute communi etiam cum periculo ratus,
adunatis exulibus castellum Phylen Atticorum finium occupat.
[7]Nec deerat quarundam civitatum tam crudelis casus miserantium
favor. [8]Itaque et Ismenias, Thebanorum princeps, etsi publicis
non poterat, privatis tamen viribus adiuvabat,[9]et Lysias,
Syracusanus orator, exul tunc, quingentos milites stipendio suo
instructos in auxilium patriae communis eloquentiae misit.
[10]Fit itaque asperum proelium. Sed cum hinc pro patria summis
viribus, inde pro aliena dominatione securius pugnaretur, tyranni
vincuntur. [11]Victi in urbem refugerunt, quam exhaustam
caedibus suis etiam armis spoliant. [12]Deinde cum omnes
Athenienses proditionis suspectos haberent, demigrare eos ex urbe
iubent et in bracchiis muri, quae diruta fuerant, habitare,
extraneis militibus imperium tuentes. [13]Post haec Thrasybulum
corrumpere imperii societatem pollicentes conantur. [14]Quod cum
non contigisset, auxilia a Lacedaemoniis petivere, quibus accitis
iterato proeliantur. [15]In eo bello Critias et Hippolochus,
omnium tyrannorum saevissimi, cadunt.

10. [1]Ceteris victis cum exercitus eorum, ex quibus maior pars
Atheniensium erat, fugeret, magna voce Thrasybulus exclamat: cur
se victorem fugiant potius quam ut vindicem communis libertatis
adiuvent?[2]Civium illam meminerint aciem, non hostium esse; nec
se ideo arma cepisse, ut aliqua victis adimat, sed ut adempta
restituat; XXX se dominis, non civitati bellum inferre.
[3]Admonet deinde cognationis, legum, sacrorum, tum vetusti per
tot bella commilitii, orat misereantur exsulum civium, si tam
patienter ipsi serviant; reddant sibi patriam, accipiant
libertatem. [4]His vocibus tantum promotum est, ut reversus in
urbem exercitus XXX tyrannos emigrare Eleusinam iuberet,
substitutis decem,[5]qui rem publicam regerent; qui nihil exemplo
prioris dominationis territi eandem viam crudelitatis adgressi
sunt. [6]Dum haec aguntur, nuntiatur Lacedaemone in bellum
Athenienses exarsisse; ad quod comprimendum Pausanias rex
mittitur. [7]Qui misericordia exulis populi permotus patriam
miseris civibus restituit et decem tyrannos ex urbe Eleusinam
emigrare ad ceteros iubet. [8]Quibus rebus cum pax statuta esset,
interiectis diebus repente tyranni non minus restitutos exules
quam se in exilium actos indignantur, quasi vero aliorum libertas
sua servitus esset, et bellum Atheniensibus inferunt. [9]Sed ad
conloquium veluti dominationem recepturi progressi per insidias
conprehensi ut pacis victimae trucidantur. Populus, quem emigrare
iusserant, in urbem revocatur. [10]Atque ita per multa membra
civitas dissipata in unum tandem corpus redigitur,[11]et ne qua
dissensio ex ante actis nasceretur, omnes iure iurando
obstringuntur, discordiarum oblivionem fore.
[12] Interea Thebani Corinthiique legatos ad Lacedaemonios
mittunt, qui ex manubiis portionem praedae communis belli
periculique peterent. [13]Quibus negatis non quidem aperte bellum
adversus Lacedaemonios decernunt, sed tacitis animis tantam iram
concipiunt, ut subesse bellum intellegi posset.

11. [1]Eodem forte tempore Darius, rex Persarum, moritur,
Artaxerxe et Cyro filiis relictis. [2]Regnum Artaxerxi, Cyro
civitates, quarum praefectus erat, testamento legavit. [3]Sed
Cyro iudicium patris iniuria videbatur; itaque occulte adversus
fratrem bellum parabat. [4]Quod cum nuntiatum Artaxerxi esset,
arcessitum ad se fratrem et innocentiam dissimulatione belli
simulantem conpedibus aureis vinxit interfecissetque, ni mater
prohibuisset. [5]Dimissus igitur Cyrus iam non occulte bellum,
sed palam, nec per dissimulationem, sed aperta professione parare
coepit; auxilia undique contrahit. [6]Lacedaemonii memores
Atheniensi bello enixa eius opera adiutos, velut ignorantes,
contra quem bellum pararetur, decernunt auxilia Cyro
mittenda,[7]ubi res eius exegisset, quaerentes apud Cyrum gratiam
et apud Artaxerxen, si vicisset, veniae patrocinia, cum nihil
adversus eum aperte decrevissent. [8]Sed cum in bello fors
proelii utrumque fratrem pugnae obtulisset, prior Artaxerxes a
fratre vulneratur;[9]quem cum equi fuga periculo subtraxisset,
Cyrus a cohorte regia oppressus interficitur. Sic victor
Artaxerxes et praeda fraterni belli et exercitu potitur. [10]In
eo proelio decem milia Graecorum in auxilio Cyri fuere, quae et
in cornu, in quo steterant, vicerunt et post mortem Cyri neque
armis a tanto exercitu vinci neque dolo capi
potuerunt;[11]revertentesque inter tot indomitas nationes et
barbaras gentes per tanta itineris spatia virtute se usque
terminos patriae defenderunt.


 LIBER VI  


1. [1]Lacedaemonii, more ingenii humani quo plura habent eo
ampliora cupientes, non contenti accessione Atheniensium opum
vires sibi duplicatas totius Asiae imperium adfectare coeperunt.
Sed maior pars sub regno Persarum erat. [2]Itaque Hercylides dux
in hanc militiam electus cum videret sibi adversus duos
praefectos Artaxerxis regis, Pharnabazum et Tisaphernen,
maximarum gentium viribus succinctos dimicandum, pacificandum cum
altero statuit. [3]Aptior visus Tisaphernes, vir et industria
potior et militibus Cyri quondam regis instructior, in conloquium
vocatur et statutis condicionibus ab armis dimittitur. [4]Hanc
rem Pharnabazus apud communem regem criminatur: ut Lacedaemonios
Asiam ingressos non reppulerit armis,[5]sed inpensis regis
aluerit merceturque ab his, ut differant bella quam gerant,
tamquam non ad unius summam imperii detrimentum omne perveniat.
[6]Indignum ait bella non perfici, sed redimi, hostem pretio, non
armis submoveri. [7]His vocibus regem Tisapherni alienatum
hortatur, ut in locum eius navalis belli ducem eligat Conona
Atheniensem, qui amissa bello patria Cypri exulabat;[8]quippe
Atheniensibus, etsi fractae sint opes, manere tamen navalem usum,
nec, si eligendus sit ex universis, meliorem alium esse.
[9]Acceptis igitur quingentis talentis iussus est Conona classi
praeficere.

2. [1]His cognitis Lacedaemonii et ipsi a rege Aegypti Hercynione
auxilia navalis belli per legatos petunt,[2]a quo centum
triremes et sexcenta milia modium frumenti missa; a ceteris
quoque sociis ingentia auxilia contracta sunt. [3]Sed tanto
exercitui et contra tantum ducem deerat dignus imperator.
[4]Itaque postulantibus sociis Agesilaum, regem tunc
Lacedaemoniorum, propter responsa oraculi Delphici diu
Lacedaemonii an eum summae rei praeponerent
deliberaverunt,[5]quibus futurus imperii finis denuntiabatur, cum
regium claudicasset imperium; erat enim pede claudus. [6]Ad
postremum statuerunt melius esse incessu regem quam imperio
regnum claudicare. [7]Postquam Agesilaum cum ingentibus copiis in
Asiam misere, non facile dixerim quod aliud par ducum tam bene
conparatum fuerit. [8]Quippe aetas, virtus, consilium, sapientia
utrique prope una, gloria quoque rerum gestarum eadem. [9]Quibus
cum paria omnia fortuna dederit, invictum tamen ab altero
utrumque servavit. [10]Magnus igitur amborum apparatus belli,
magnae res gestae fuerunt. [11]Sed Cononem seditio militum
invadit, quos praefecti regis fraudare stipendio soliti erant, eo
instantius debita poscentibus, quo graviorem sub magno duce
militiam praesumebant. [12]Itaque Conon diu rege per epistulas
frustra fatigato ad postremum ipse ad eum pergit,[13]a cuius
aspectu et conloquio prohibitus est, quod eum more Persarum
adorare nollet. [14]Agit tamen cum eo per internuntios et
queritur opulentissimi regis bella inopia dilabi, et qui
exercitum parem hostibus habeat, pecunia vinci, qua praestet,
inferioremque eum ea parte virium inveniri, qua longe superior
sit. [15]Postulat dari sibi ministrum inpensae, quia pluribus id
mandare perniciosum sit. [16]Dato stipendio ad classem
remittitur, nec moram agendis rebus facit; multa fortiter, multa
feliciter agit, agros hostiles vastat, urbes expugnat et quasi
tempestas quaedam cuncta prosternit. [17]Quibus rebus territi
Lacedaemonii ad patriae subsidium revocandum ab Asia Agesilaum
decernunt.

3. [1]Interim Pisandrus ab Agesilao proficiscente dux patriae
relictus ingentem classem summis viribus instruit, fortunam belli
temptaturus. [2]Nec non et Conon tunc primum cum hostium
exercitu concursurus magna cura suos ordinat. [3]Summa igitur non
ducum tantum in eo proelio quam vulgi aemulatio fuit. [4]Nam et
ipse dux Conon non tam Persis quam patriae studebat,[5]et sicuti
adflictis Atheniensium rebus auctor amissae dominationis fuerat,
sic volebat idem haberi redditae patriamque vincendo recipere,
quam victus amiserat;[6]eo speciosius, quod ne ipsorum quidem
Atheniensium, sed alieni proelii viribus dimicet, pugnaturus
periculo regis, victurus praemio patriae, gloriamque diversis
artibus quam priores civitatis suae duces consecuturus:[7]quippe
illos vincendo Persas patriam defendisse, se Persas victores
faciendo restituturum patriam esse. [8]Porro Pisandrus pro
coniunctione Agesilai etiam virtutum aemulator erat
contendebatque, ne a rebus gestis eius et gloriae splendore
decederet, neu tot bellis ac saeculis quaesitum imperium brevis
momenti culpa subverteret. [9]Eadem militum et omnium remigum
cura erat, quos maior sollicitudo cruciabat, non tam ne ipsi
quaesitas opes amitterent, quam ne pristinas Athenienses
reciperent. [10]Sed quanto maius proelium fuit, tanto et clarior
victoria Cononis. [11]Victi Lacedaemonii fugam capesserunt,
praesidia hostium Athenis deducuntur,[12]populo restituta
dignitate condicio servilis eripitur, multae quoque civitates
recipiuntur.

4. [1]Hoc initium Atheniensibus resumendae potentiae et
Lacedaemoniis habendae finis fuit. [2]Namque veluti cum imperio
etiam virtutem perdidissent, contemni a finitimis coepere.
[3]Primi igitur Thebani Atheniensibus auxiliantibus bellum his
intulere,[4]quae civitas ex finitimis incrementis virtute
Epaminondae ducis ad spem imperii Graeciae erecta est. [5]Fit
itaque terrestre proelium eadem Lacedaemoniorum fortuna, qua
pugnatum adversus Conona navali proelio fuerat. [6]In eo bello
Lysander, quo duce Athenienses victi a Lacedaemoniis fuerant,
interficitur. [7]Pausanias quoque, alter dux Lacedaemoniorum,
proditionis accusatus in exilium abiit. [8]Igitur Thebani potiti
victoriam universum exercitum ad urbem Lacedaemoniorum ducunt,
facilem expugnationem rati, quoniam deserti a sociis omnibus
erant. [9]Quod metuentes Lacedaemonii regem suum Agesilaum ex
Asia, qui ibi magnas res gerebat, ad defensionem patriae
arcessunt. [10]Occiso enim Lysandro nullius alterius fiduciam
ducis habebant. [11]Cuius quoniam serus adventus erat, conscripto
exercitu obviam hosti procedunt. [12]Sed victis adversus paulo
ante victores nec animus neque vires pares fuere; prima itaque
congressione funduntur. [13]Deletis iam suorum copiis supervenit
rex Agesilaus, qui restituto proelio non difficulter recenti et
multis expeditionibus indurato milite hostibus victoriam eripuit;
ipse tamen graviter sauciatur.

5. [1]Quibus rebus cognitis Athenienses verentes, ne iterum
Lacedaemoniis victoribus in pristinam sortem servitutis
redigerentur,[2]exercitum contrahunt eumque in auxilium
Boeotiorum per Iphicraten, XX quidem annos natum, sed magnae
indolis iuvenem, duci iubent. [3]Huius adulescentis supra aetatem
virtus admirabilis fuit,[4]nec umquam ante eum Athenienses inter
tot tantosque duces aut spei maioris aut indolis maturioris
imperatorem habuerunt,[5]in quo non imperatoriae tantum, verum et
oratoriae artes fuere. [6]Conon quoque audito reditu Agesilai et
ipse ex Asia ad depopulandos Lacedaemoniorum agros
revertitur,[7]atque ita undique belli formidine circumstrepente
clausi Spartani ad summam desperationem rediguntur. [8]Sed Conon
vastatis hostium terris Athenas pergit, ubi magno civium gaudio
exceptus plus tamen tristitiae ipse ex incensa et diruta a
Lacedaemoniis patria quam laetitiae ex recuperata post tantum
temporis cepit. [9]Itaque quae incensa fuerant, praedarum sumptu
et exercitu Persarum restituit; quae diruta, refecit. [10]Fatum
illud Athenarum fuit, ut ante a Persis crematae manibus eorum, et
nunc a Lacedaemoniis dirutae ex spoliis Lacedaemoniorum
restituerentur[11]versaque vice haberent nunc socios, quos tunc
hostes habuerant, et hostes nunc paterentur, cum quibus iunctae
tunc artissimis societatis vinculis fuerant.

6. [1]Dum haec geruntur, Artaxerxes, rex Persarum, legatos in
Graeciam mittit, per quos iubet omnes ab armis discedere; qui
aliter fecisset, eum se pro hoste habiturum; civitatibus
libertatem suaque omnia restituit. [2]Quod non Graeciae laboribus
adsiduisque bellorum internecivis odiis consulens fecit,[3]sed
ne occupato sibi Aegyptio bello, quod propter auxilia adversus
praefectos suos Lacedaemoniis missa susceperat, exercitus sui in
Graecia detinerentur. [4]Fessi igitur tot bellis Graeci cupide
paruere. [5]Hic annus non eo tantum insignis fuit, quod repente
pax tota Graecia facta est, sed etiam eo, quod eodem tempore urbs
Romana a Gallis capta est. [6]Sed Lacedaemonii securi
insidiantes, absentiam Arcadum speculati castellum eorum
expugnant occupatoque praesidium inponunt. [7]Itaque armato
instructoque exercitu Arcades adhibitis in auxilium Thebanis
amissa bello repetunt. [8]In eo proelio Archidamus, dux
Lacedaemoniorum, vulneratus;[9]qui cum caedi suos iam ut victos
videret, per praeconem corpora interfectorum ad sepulturam poscit
(hoc est enim signum apud Graecos victoriae traditae), qua
confessione contenti Thebani signum parcendi dedere.

7. [1]Paucis deinde post diebus neutris quicquam hostile
facientibus, cum quasi tacito consensu indutiae essent
Lacedaemoniis alia bella adversus finitimos gerentibus, Thebani
Epaminonda duce occupandae urbis eorum spem ceperunt. [2]Igitur
principio noctis taciti Lacedaemona proficiscuntur, non tamen
adgredi incautos potuerunt. [3]Quippe senes et cetera inbellis
aetas, cum adventum hostium praesensissent, in ipsis portarum
angustiis armati occurrunt;[4]et adversus XV milia militum non
amplius centum iam effetae aetatis viri pugnae se offerunt.
[5]Tantum animorum viriumque patriae et penatium conspectus
subministrabat, tantoque praesentia quam recordatione sui maiores
spiritus largiuntur. [6]Nam ut videre, inter quae et pro quibus
starent, aut vincendum sibi aut moriendum censuerunt. [7]Pauci
igitur sustinuere senes aciem, cui par ante dies universa
iuventus esse non potuit. [8]In eo proelio duo duces hostium
cecidere,[9]cum interim Agesilai adventu nuntiato Thebani
recessere. [10]Nec bellum diu dilatum, siquidem Spartanorum
iuventus senum virtute et gloria incensa teneri non potuit, quin
ex continenti acie decerneret. [11]Cum victoria Thebanorum esset,
Epaminonda, dum non ducis tantum, verum et fortissimi militis
officio fungitur, graviter vulneratur. [12]Quo audito his ex
dolore metus et illis ex gaudio stupor inicitur atque ita velut
ex placito consensu a proelio disceditur.

8. [1]Post paucos deinde dies Epaminonda decedit, cum quo vires
quoque rei publicae ceciderunt. [2]Nam sicuti telo si primam
aciem praefregeris, reliquo ferro vim nocendi sustuleris, sic
illo, velut mucrone teli, adlato duce Thebanorum rei quoque
publicae vires hebetatae sunt, ut non tam illum amisisse quam cum
illo interisse omnes viderentur. [3]Nam neque hunc ante ducem
ullum memorabile bellum gessere, nec postea virtutibus, sed
cladibus insignes fuere, ut manifestum sit patriae gloriam et
natam et extinctam cum eo fuisse. [4]Fuit autem incertum, vir
melior an dux esset. [5]Nam et imperium non sibi semper, sed
patriae quaesivit,[6]et pecuniae adeo parcus fuit, ut sumptus
funeri defuerit. [7]Gloriae quoque non cupidior quam pecuniae;
quippe recusanti omnia imperia ingesta sunt,[8]honoresque ita
gessit, ut ornatum non accipere, sed dare ipsi dignitati
videretur. [9]Iam litterarum studium, iam philosophiae doctrina
tanta, ut mirabile videretur, unde tam insignis militiae scientia
homini inter litteras nato. [10]Neque ab hoc vitae proposito
mortis ratio dissensit. Nam ut relatus in castra semianimis vocem
spiritumque collegit, id unum a circumstantibus requisivit, num
cadenti sibi scutum ademisset hostis. [12]Quod ut servatum
audivit adlatumque veluti laborum gloriaeque socium osculatus
est, iterum quaesivit, utri vicissent. [13]Vt audivit Thebanos,
bene habere se rem dixit atque ita velut gratulabundus patriae
exspiravit.

9. [1]Huius morte etiam Atheniensium virtus intercidit; siquidem
amisso,[2]cui aemulari consueverant, in segnitiam[3]torporemque
resoluti non ut olim in classem et exercitus, sed in dies festos
apparatuque ludorum reditus publicos effundunt[4]et cum
auctoribus nobilissimis poetisque theatra celebrant, frequentius
scenam quam castra visentes versificatoresque meliores quam duces
laudantes. [5]Tunc vectigal publicum, quo antea milites et
remiges alebantur, cum urbano populo dividi coeptum.
[6] Quibus rebus effectum est, ut inter otia Graecorum sordidum
et obscurum antea Macedonum nomen emergeret,[7]et Philippus obses
triennio Thebis habitus, Epaminondae et Pelopidae virtutibus
eruditus, regnum Macedoniae Graeciae et Asiae cervicibus veluti
iugum servitutis inponeret.

 LIBER VII  


1. [1]Macedonia ante a nomine Emathionis regis, cuius prima
virtutis experimenta in illis locis exstant, Emathia cognominata
est. [2]Huius sicuti incrementa modica, ita termini perangusti
fuere. [3]Populus Pelasgi, regio Bottia dicebatur. [4]Sed postea
virtute regum et gentis industria subactis primo finitimis, mox
populis nationibusque, imperium usque extremos Orientis terminos
prolatum. [5]In regione Paeonia, quae nunc portio est Macedoniae,
regnasse fertur Pelegonus, pater Asteropaei, cuius Troiano bello
inter clarissimos vindices urbis nomen accipimus. [6]Ex alio
latere in Europa regnum Europus nomine tenuit. [7]Sed et Caranus
cum magna multitudine Graecorum sedes in Macedonia responso
oraculi iussus quaerere, cum Emathiam venisset, urbem Edessam non
sentientibus oppidanis propter imbrium et nebulae magnitudinem
gregem caprarum imbrem fugientium secutus
occupavit;[8]revocatusque in memoriam oraculi, quo iussus erat
ducibus capris imperium quaerere, regni sedem
statuit;[9]religioseque postea observavit, quocumque agmen
moveret, ante signa easdem capras habere, coeptorum duces
habiturus, quas regni habuerat auctores. [10]Vrbem Edessam ob
memoriam muneris Aegaeas, populum Aegeadas vocavit. [11]Pulso
deinde Mida (nam is quoque portionem Macedoniae tenuit) aliisque
regibus pulsis in locum omnium solus successit[12]primusque
adunatis gentibus variorum populorum veluti unum corpus
Macedoniae fecit, crescentique regno valida incrementorum
fundamenta constituit.

2. [1]Post hunc Perdicca regnavit, cuius et vita inlustris et
mortis postrema, veluti ex oraculo, praecepta memorabilia fuere.
[2]Siquidem senex moriens Argeo filio monstravit locum, quo condi
vellet; ibique non sua tantum, sed et succedentium sibi in
regnum ossa poni iussit, praefatus,[3]quoad ibi conditae
posterorum reliquiae forent, regnum in familia
mansurum;[4]creduntque hac superstitione extinctam in Alexandro
stirpem, quia locum sepulturae mutaverit. [5]Argeus moderate et
cum amore popularium administrato regno successorem filium
Philippum reliquit, qui inmatura morte raptus Aëropum, parvulum
admodum, instituit heredem. [6]Sed Macedonibus adsidua certamina
cum Thracibus et Illyriis fuere, quorum armis veluti cotidiano
exercitio indurati gloria bellicae laudis finitimos terrebant.
[7]Igitur Illyrii infantiam regis pupilli contemnentes bello
Macedonas adgrediuntur. [8]Qui proelio pulsi rege suo in cunis
prolato et pone aciem posito acrius certamen
repetivere,[9]tamquam ideo victi antea fuissent, quod bellantibus
sibi regis sui auspicia defuissent,[10]futuri vel propterea
victores, quod ex superstitione animum vincendi
ceperant;[11]simul et miseratio eos infantis tenebat, quem, si
victi forent, captivum de rege facturi videbantur. [12]Conserto
itaque proelio magna caede Illyrios fudere, ostenderuntque
hostibus suis priore bello regem Macedonibus, non virtutem
defuisse. [13]Huic Amyntas succedit et propria virtute et
Alexandri filii egregia indole insigniter clarus;[14]cui
Alexandro tanta omnium virtutum natura ornamenta extitere ut
etiam Olympio certamine vario ludicrorum genere contenderit.

3. [1]Cum interim Darius, rex Persarum, turpi ab Scythia fuga
submotus, ne ubique deformis militiae damnis haberetur, mittit
cum parte copiarum Magabasum ad subigenda Thraciam ceteraque eius
tractus regna, quibus pro ignobili momento erat accessura
Macedonia. [2]Qui brevi tempore executo regis imperio legatis ad
Amyntam, regem Macedoniae, missis obsides in pignus futurae pacis
dari sibi postulabat. [3]Sed legati benigne excepti inter epulas
ebrietate crescente rogant Amyntam, ut apparatui epularum
adiciat ius familiaritatis adhibitis in convivium suum filiis et
uxoribus; id apud Persas haberi pignus et foedus hospitii.
[4]Quae ut venerunt <Persis> petulantius contrectantibus filius
Amyntae Alexander rogat patrem, respectu aetatis ac gravitatis
suae abiret convivio, pollicitus se hospitum temperaturum iocos.
[5]Quo digresso mulieres quoque paululum e convivio evocat,
cultius exornaturus gratioresque reducturus. [6]In quarum locum
matronali habitu exornatos iuvenes opponit, eosque petulantiam
legatorum ferro, quod sub veste gerebant, conpescere iubet.
[7]Atque ita interfectis omnibus ignarus rei Magabasus, cum
legati non redirent, mittit eo cum exercitus parte Bubarem, ut in
bellum facile[8]et mediocre, dedignatus ipse ire, ne
dehonestaretur proelio tam foedae gentis. Sed Bubares ante bellum
amore filiae Amyntae captus omisso bellio nuptias facit
depositisque hostilibus animis in adfinitatis iura succedit.

4. [1]Post discessum a Macedonia Bubaris Amyntas rex decedit,
cuius filio et successori Alexandro cognatio Bubaris non Darii
tantum temporibus pacem praestitit, verum etiam Xerxen adeo
conciliavit, ut, cum Graeciam veluti tempestas quaedam
occupasset, inter Olympum Haemumque montes totius regionis eum
imperio donaverit. [2]Sed nec virtute minus quam Persarum
liberalitate regnum ampliavit.
Per ordinem deinde successionis regnum Macedoniae ad Amyntam,
fratris eius Menelai filium, pervenit. [4]Hic quoque insignis
industria et omnibus imperatoriis virtutibus instructus
fuit,[5]qui ex Eurydice tres filios sustulit, Alexandrum,
Perdiccam et Philippum, Alexandri Magni Macedonis patrem, et
filiam Euryonen, ex Gygaea autem Archelaum, Arridaeum, Menelaum.
[6]Cum Illyriis deinde et cum Olynthiis gravia bella gessit.
[7]Insidiis etiam Eurydices uxoris, quae nuptias generi pacta
occidendum virum regnumque adultero tradendum susceperat,
occupatus fuisset, ni filia paelicatum matris et sceleris
consilia prodidisset. [8]Functus itaque tot periculis senex
decessit, regno maximo ex filiis Alexandro tradito.

5. [1]Igitur Alexander inter prima initia regni bellum ab
Illyriis pacta mercede et Philippo fratre dato obside redemit.
[2]Interiecto quoque tempore per eundem obsidem cum Thebanis
gratiam pacis reconciliat. Quae res Philippo maxima incrementa
egregiae indolis dedit,[3]siquidem Thebis triennio obses habitus
prima pueritiae rudimenta in urbe severitatis antiquae et in domo
Epaminondae, summi et philosophi et imperatoris, deposuit.
[4]Nec multo post Alexander insidiis Eurydices matris adpetitus
occumbit,[5]cui Amyntas in scelere deprehensae propter communes
liberos, ignarus eisdem quandoque exitiosam fore, pepercerat.
[6]Frater quoque eius Perdicca pari insidiarum fraude decipitur.
[7]Indignum prorsus libidinis causa liberos a matre vita
privatos, quam scelerum suorum suppliciis liberorum contemplatio
vindicaverat. [8]Perdiccae hoc indignior caedes videbatur, quod
ei apud matrem misericordiam ne parvulus quidem filius
conciliaverat. [9]Itaque Philippus diu non regem, sed tutorem
pupilli egit. [10]At ubi graviora bella inminebant serumque
auxilium in expectatione infantis erat, conpulsus a populo regnum
suscepit.

6. [1]Vt est ingressus imperium, magna de illo spes omnibus fuit
et propter ipsius ingenium, quod magnum spondebat virum, et
propter vetera Macedoniae fata, quae cecinerant,[2]uno ex Amyntae
filiis regnante florentissimum fore Macedoniae statum, cui spei
scelus matris hunc residuum fecerat. [3]Principio rerum cum hinc
caedes fratrum indigne peremptorum, inde hostium multitudo, hinc
insidiarum metus, inde inopia continui belli et exhausti regni
inmaturam aetatem tironis urgerent:[4]bella, quae velut
conspiratione quadam ad opprimendam Macedoniam multarum gentium
ex diversis locis uno tempore confluebant, quoniam omnibus par
esse non poterat,[5]dispensanda ratus alia interposita pactione
conponit, alia redimit facillimis quibusque adgressis, quorum
victoria et militum trepidos animos firmaret et contemptum sibi
hostium demeret. [6]Primum illi cum Atheniensibus certamen fuit;
quibus per insidias victis metu belli gravioris, cum interficere
omnes posset, incolumes sine pretio dimisit. [7]Post hos bello in
Illyrios translato multa milia hostium caedit; hinc Thessaliam
non praedae cupiditate,[8]sed quod exercitui suo robur
Thessalorum equitum adiungere gestiebat, nihil minus quam bellum
metuentem inprovisus expugnat,[9]unumque corpus equitum
pedestriumque copiarum invicti exercitus fecit; urbem
nobilissimam Larissam capit. [10]Quibus rebus feliciter
provenientibus Olympiadam, Neoptolemi, regis Molossorum, filiam,
uxorem ducit, conciliante nuptias fratre patrueli,[11]auctore
virginis, Arryba, rege Molossorum, qui sororem Olympiadis Troada
in matrimonio habebat; quae causa illi exitii malorumque omnium
fuit. [12]Nam dum regni incrementa adfinitate Philippi
adquisiturum sperat, proprio regno ab eodem privatus in exilio
consenuit.
[13] His ita gestis Philippus iam non contentus submovere bella
ultro etiam quietos lacessit. [14]Cum Mothonam urbem oppugnaret,
in praetereuntem de muris sagitta iacta dextrum oculum regis
effodit. [15]Quo vulnere nec segnior in bellum nec iracundior
adversus hostes factus est,[16]adeo ut interiectis diebus pacem
deprecantibus dederit, nec moderatus tantum, verum etiam mitis
adversus victos fuerit.

 LIBER VIII  


1. [1]Graeciae civitates, dum imperare singulae cupiunt, imperium
omnes perdiderunt. [2]Quippe in mutuum exitium sine modo ruentes
omnibus perire, quod singulae amitterent, non nisi oppressae
senserunt;[3]siquidem Philippus, rex Macedoniae, velut e specula
quadam libertati omnium insidiatus, dum contentiones civitatum
alit auxilium inferioribus ferendo, victos pariter victoresque
subire regiam servitutem coegit. [4]Causa et origo huius mali
Thebani fuere, qui cum rerum potirentur, secundam fortunam
inbecillo animo ferentes victos armis Lacedaemonios et Phocenses,
quasi Parva supplicia caedibus et rapinis luissent, apud commune
Graeciae concilium superbe accusaverunt. [5]Lacedaemoniis
crimini datum, quod arcem Thebanam indutiarum tempore
occupassent, Phocensibus, quod Boeotiam depopulati
essent:[6]prorsus quasi post arma et bellum locum legibus
reliquissent. [7]Cum iudicium arbitrio victorum exerceretur,
tanta pecunia damnantur, quanta exsolvi non posset. [8]Igitur
Phocenses cum agris, liberis coniugibusque privarentur,
desperatis rebus Philomelo quodam duce veluti deo irascentes
templum Apollinis Delphis occupavere. [9]Inde auro et pecunia
divites conducto mercennario milite bellum Thebanis intulerunt.
[10]Factum Phocensium, tametsi omnes execrarentur propter
sacrilegium, plus tamen invidiae Thebanis, a quibus ad hanc
necessitatem conpulsi fuerant, quam ipsis intulit. [11]Itaque
auxilia his et ab Atheniensibus et a Lacedaemoniis missa.
[12]Prima igitur congressione Philomelus Thebanos castris exuit.
[13]Sequenti proelio primus inter confertissimos dimicans cecidit
et sacrilegii poenas impio sanguine luit. [14]In huius locum dux
Onomarchus creatur.

2. [1]Adversus quem Thebani Thessalique non ex civibus suis, ne
victoris potentiam ferre non possent,[2]sed Philippum, Macedoniae
regem, ducem eligunt et externae dominationi, quam in suis
timuerunt, sponte succedunt. [3]Igitur Philippus, quasi
sacrilegii, non Thebanorum ultor esset, omnes milites coronas
laureas sumere iubet, atque ita veluti deo duce in proelium
pergit. [4]Phocenses insignibus dei conspectis conscientia
delictorum territi abiectis armis fugam capessunt, poenasque
violatae religionis sanguine et caedibus suis pendunt.
[5]Incredibile quantum ea res apud omnes nationes Philippo
gloriae dedit;[6]illum vindicem sacrilegii, illum ultorem
religionum; quod orbis viribus expiari debuit, solum qui piacula
exigeret extitisse. [7]Dignum itaque qui a diis proximus
habeatur, per quem deorum maiestas vindicata sit. [8]Sed
Athenienses audito belli eventu, ne in Graeciam Philippus
transiret, angustias Thermopylarum pari ratione sicuti antea
advenientibus Persis occupavere, sed nequaquam simili aut virtute
aut causa:[9]siquidem tunc pro libertate Graeciae, nunc pro
sacrilegio publico, tunc a rapina hostium templa vindicaturi,
nunc adversus vindices templorum raptores defensuri;[10]aguntque
propugnatores sceleris, cuius turpe erat alios vindices
fuisse,[11]inmemores prorsus, quod in dubiis rebus suis illo deo
etiam consiliorum auctore usi fuerant, quod illo duce tot bella
victores inierant, tot urbes auspicato condiderant, tantum
imperium terra marique quaesierant, quod nihil sine maiestate
numinis eius aut privatae umquam aut publicae rei gesserant.
[12]Tantum facinus admisisse ingenia omni doctrina exculta,
pulcherrimis legibus institutisque formata, ut quid posthac
suscenseri iure barbaris possit non haberent.

3. [1]Sed nec Philippus melioris fidei adversus socios fuit.
[2]Quippe veluti timens, ne ab hostibus sacrilegii scelere
vinceretur, civitates, quarum paulo ante dux fuerat, quae sub
auspiciis eius militaverant, quae gratulatae illi sibique
victoriam fuerant, hostiliter occupatas diripuit;[3]coniuges
liberosque omnium sub corona vendidit;[4]non deorum inmortalium
templis, non aedibus sacris, non diis penatibus publicis
privatisque, ad quos paulo ante ingressus hospitaliter fuerat,
pepercit:[5]prorsus ut non tam sacrilegii ultor extitisse quam
sacrilegiorum licentiam quaesisse videretur. [6]Inde veluti rebus
egregie gestis in Thraciam traicit, ubi bello pari perfidia
gesto captisque per dolum et occisis finitimis regibus universam
provinciam imperio Macedoniae adiungit. [7]Deinde ad abolendam
invidiae famam, qua insignis praeter ceteros tunc temporis
habebatur, per regna mittit et opulentissimas civitates,[8]qui
opinionem sererent regem Philippum magna pecunia locare et muros
per civitates et fana ac templa facienda, et ut per praecones
susceptores sollicitarent. [9]Qui cum in Macedoniam venissent,
variis dilationibus frustrati, vim regiae maiestatis timentes
taciti proficiscebantur. [10]Post haec Olynthios adgreditur;
receperant enim per misericordiam post caedem unius duos fratres
eius, quos Philippus ex noverca genitos veluti participes regni
interficere gestiebat. [11]Ob hanc igitur causam urbem antiquam
et nobilem exscindit et fratres olim destinato supplicio tradit
praedaque ingenti pariter et parricidii voto fruitur. [12]Inde,
quasi omnia quae agitasset animo ei licerent, auraria in
Thessalia, argenti metalla in Thracia occupat,[13]et ne quod ius
vel fas inviolatum praetermitteret, piraticam quoque exercere
instituit. [14]His ita gestis forte evenit, ut eum fratres duo,
reges Thraciae, non contemplatione iustitiae eius, sed invicem
metuentes, ne alterius viribus accederet, disceptationum suarum
iudicem eligerent. [15]Sed Philippus more ingenii sui ad iudicium
veluti ad bellum inopinantibus fratribus instructo exercitu
supervenit regnoque utrumque non iudicis more, sed fraude
latronis ac scelere spoliavit.

4. [1]Dum haec aguntur, legati Atheniensium petentes pacem ad eum
venerunt. [2]Quibus auditis et ipse legatos Athenas cum pacis
condicionibus misit; ibique ex commodo utrorumque pax facta.
[3]Ex ceteris quoque Graeciae civitatibus non pacis amore, sed
belli metu legationes venere;[4]siquidem crudescente ira Thessali
Boeotiique orant, ut professum adversus Phocenses ducem Graeciae
exhibeat;[5]tanto odio Phocensium ardentes, ut obliti cladium
suarum perire ipsi quam non perdere eos praeoptarent, expertamque
Philippi crudelitatem pati quam parcere hostibus suis mallent.
[6]Contra Phocensium legati adhibitis Lacedaemoniis et
Atheniensibus bellum deprecabantur, cuius ab eo dilationem ter
iam emerant. [7]Foedum prorsus miserandumque spectaculum,
Graeciam etiamnunc et viribus et dignitate orbis terrarum
principem, regum certe gentiumque semper victricem et multarum
adhuc urbium dominam alienis excubare sedibus aut rogantem bellum
aut deprecantem;[8]in alterius ope spem omnem posuisse orbis
terrarum vindices, eoque discordia sua civilibusque bellis
redactos, ut adulentur ultro sordidam paulo ante clientelae suae
partem,[9]et haec potissimum facere Thebanos Lacedaemoniosque,
antea inter se imperii, nunc gratiae imperantis aemulos.
[10]Philippus inter haec venditatione gloriae suae tantarum
urbium fastidium agitat atque utros potius dignetur aestimat.
[11]Secreto igitur auditis utrisque legationibus his veniam belli
pollicetur, iure iurando adactis responsum nemini prodituros;
illis contra venturum se auxiliumque laturum; utrosque vetat
parare bellum aut metuere. [12]Sic variato responso securis
omnibus Thermopylarum angustias occupat.

5. [1]Tunc primum Phocenses captos se fraude Philippi
animadvertentes trepidi ad arma confugiunt. [2]Sed neque spatium
erat instruendi belli nec tempus ad contrahenda auxilia; et
Philippus excidium minabatur, ni fieret deditio. [3]Victi igitur
necessitate pacta salute se dediderunt. [4]Sed pactio eius fidei
fuit, cuius antea fuerat deprecati belli promissio. [5]Igitur
caeduntur passim rapiunturque; non liberi parentibus, non
coniuges maritis, non deorum simulacra templis suis relinquuntur.
[6]Vnum tantum miseris solacium fuit, quod, cum Philippus
portione praedae socios fraudasset, nihil rerum suarum apud
inimicos viderunt. [7]Reversus in regnum, ut pecora pastores nunc
in hibernos, nunc in aestivos saltus traiciunt, sic ille populos
et urbes, ut illi vel replenda vel derelinquenda quaeque loca
videbantur, ad libidinem suam transfert. [8]Miseranda ubique
facies et excidio similis erat. [9]Non quidem pavor ille hostilis
nec discursus per urbem militum erat, non tumultus armorum, non
bonorum atque hominum rapina,[10]sed tacitus maeror et luctus,
verentibus, ne ipsae lacrimae pro contumacia haberentur.
[11]Crescit dissimulatione ipsa dolor, hoc altius demissus, quo
minus profiteri licet. [12]Nunc sepulcra maiorum, nunc veteres
penates, nunc tecta, in quibus geniti erant quibusque
genuerant,[13]considerabant, miserantes nunc vicem suam, quod in
eam diem vixissent, nunc filiorum, quod non post eam diem nati
essent.

6. [1]Alios populos in finibus ipsis hostibus opponit; alios in
extremis regni terminis statuit; quosdam bello captos in
supplementis urbium dividit. [2]Atque ita ex multis gentibus
nationibusque unum regnum populumque constituit. [3]Conpositis
ordinatisque Macedoniae rebus Dardanos ceterosque finitimos
fraude captos expugnat. [4]Sed nec a proximis manus abstinet;
siquidem Arrybam, regem Epiri, uxori suae Olympiadi artissima
cognatione iunctum, pellere regno statuit atque
Alexandrum,[5]privignum eius, uxoris Olympiadis fratrem, puerum
honestae pulchritudinis, in Macedoniam nomine sororis
arcessit,[6]omnique studio sollicitatum spe regni simulato amore
ad stupri consuetudinem perpulit, maiora in eo obsequia habiturus
sive conscientiae pudore sive regni beneficio. [7]Cum igitur ad
XX annos pervenisset, ereptum Arrybae regnum puero admodum
tradit, scelestus in utroque. [8]Nam nec in eo ius cognationis
servavit, cui ademit regnum, et eum, cui dedit, inpudicum fecit
ante quam regem.


 LIBER IX  


1. [1]In Graeciam Philippus cum venisset, sollicitatus paucarum
civitatium direptione et ex praeda modicarum urbium quantae opes
universarum essent animo prospiciens, bellum toti Graeciae
inferre statuit. [2]In cuius emolumentum egregie pertinere ratus,
si Byzantium, nobilem et maritimam urbem, receptaculum terra
marique copiis suis futurum, in potestatem redegisset, eandem
claudentem sibi portas obsidione cinxit. [3]Haec namque urbs
condita primo a Pausania, rege Spartanorum, et per septem annos
possessa fuit; dein variante victoria nunc Lacedaemoniorum, nunc
Atheniensium iuris habita est,[4]quae incerta possessio effecit,
ut nemine quasi suam auxiliis iuvante libertatem constantius
tueretur. [5]Igitur Philippus longa obsidionis mora exhaustus
pecuniae conmercium de piratica mutuatur. [6]Captis itaque CLXX
navibus mercium et distractis anhelantem inopiam paululum
recreavit. [7]Deinde, ne unius urbis obpugnatione tantus
exercitus teneretur, profectus cum fortissimis multas Chersonensi
urbes expugnat,[8]filiumque Alexandrum, decem et octo annos
natum, ut sub militia patris tirocinii rudimenta deponeret, ad se
arcessit. [9]In Scythiam quoque praedandi causa profectus est,
more negotiantium inpensas belli alio bello refecturus.

2. [1]Erat eo tempore rex Scytharum Atheas, qui cum bello
Histrianorum premeretur, auxilium a Philippo per Apollonienses
petit, in successionem eum regni Scythiae adoptaturus;[2]cum
interim Histrianorum rex decedens et metu belli et auxiliorum
necessitate Scythas solvit. [3]Itaque Atheas remissis Macedonibus
nuntiari Philippo iubet, neque auxilium eius se petisse neque
adoptionem mandasse;[4]nam neque vindicta Macedonum egere
Scythas, quibus meliores forent, neque heredem sibi incolumi
filio deesse. [5]His auditis Philippus legatos ad Atheam mittit
inpensae obsidionis portionem petentes, ne inopia deserere bellum
cogatur;[6]quod eo promptius eum facere debere, quod missis a se
in auxilium eius militibus ne sumptum quidem viae, non modo
officii pretia dederit. [7]Atheas inclementiam caeli et terrae
sterilitatem causatus, quae non patrimoniis ditet Scythas, sed
vix alimentis exhibeat, respondit nullas sibi opes esse, quibus
tantum regem expleat;[8]et turpius putare parvo defungi quam
totum abnuere;[9]Scythas autem virtute animi et duritia corporis,
non opibus censeri. [10]Quibus inrisus Philippus soluta
obsidione Byzantii Scythica bella adgreditur, praemissis legatis,
quo securiores faceret, qui nuntient Atheae: dum Byzantium
obsidet, vovisse se statuam Herculi,[11]ad quam in ostio Histri
ponendam se venire, pacatum accessum ad religionem dei petens,
amicus ipse Scythis venturus. [12]Ille, si voto fungi vellet,
statuam sibi mitti iubet; non modo ut ponatur, verum etiam ut
inviolata maneat pollicetur; exercitum autem fines ingredi negat
se passurum. [13]Ac si invitis Scythis statuam ponat, eo digresso
sublaturum versurumque aes statuae in aculeos sagittarum.
[14]His utrimque inritatis animis proelium committitur. Cum
virtute et animo praestarent Scythae, astu Philippi vincuntur.
[15]XX milia puerorum ac feminarum capta, pecoris magna vis, auri
argentique nihil. Ea primum fides inopiae Scythicae fuit. [16]XX
milia nobilium equarum ad genus faciendum in Macedoniam missa.

3. [1]Sed revertenti ab Scythia Triballi Philippo occurrunt;
negant se transitum daturos, ni portionem praedae accipiant.
[2]Hinc iurgium et mox proelium; in quo ita in femore vulneratus
est Philippus, ut per corpus eius equus interficeretur. [3]Cum
omnes occisum putarent, praeda amissa est. Ita Scythica velut
devota spolia paene luctuosa Macedonibus fuere. [4]Vbi vero ex
vulnere primum convaluit, diu dissimulatum bellum Atheniensibus
infert,[5]quorum causae Thebani se iunxere, metuentes, ne victis
Atheniensibus veluti vicinum incendium belli ad se transiret.
[6]Facta igitur inter duas paulo ante infestissimas civitates
societate legationibus Graeciam fatigant; communem hostem putant
communibus viribus submovendum;[7]neque enim cessaturum
Philippum, si prospere prima successerint, nisi omnem Graeciam
domuerit. [8]Motae quaedam civitates Atheniensibus se iungunt;
quasdam autem ad Philippum belli metus traxit. [9]Proelio
commisso, cum Athenienses longe maiore militum numero
praestarent, adsiduis bellis indurata virtute Macedonum
vincuntur. [10]Non tamen inmemores pristinae gloriae cecidere;
quippe adversis vulneribus omnes loca, quae tuenda a ducibus
acceperant, morientes corporibus texerunt. [11]Hic dies universae
Graeciae et gloriam dominationis et vetustissimam libertatem
finivit.

4. [1]Huius victoriae callide dissimulata laetitia. Denique non
solita sacra Philippus illa die fecit, non in convivio risit, non
ludos inter epulas adhibuit, non coronas aut unguenta sumpsit,
et quantum in illo fuit, ita vicit, ut victorem nemo sentiret.
[2]Sed nec regem se Graeciae, sed ducem appellari iussit.
[3]Atque ita inter tacitam laetitiam et dolorem hostium
temperavit, ut neque apud suos exultasse neque apud victos
insultasse videretur. [4]Atheniensibus, quos passus infestissimos
fuerat, et captivos gratis remisit et bello consumptorum corpora
sepulturae reddidit, reliquiasque funerum ut ad sepulcra maiorum
deferrent ultro hortatus est. [5]Super haec Alexandrum filium
cum amico Antipatro, qui pacem cum his amicitiamque iungeret,
Athenas misit. [6]Thebanorum porro non solum captivos, verum
etiam interfectorum sepulturam vendidit. [7]Principes civitatis
alios securi percussit, alios in exilium redegit, bonaque omnium
occupavit. [8]Pulsos deinde per iniuriam in patriam restituit. Ex
horum numero trecentos exules iudices rectoresque civitati
dedit. [9]Apud quos cum potentissimi quique rei eius ipsius
criminis postularentur, quod per iniuriam se in exilium egissent,
huius constantiae fuerant, ut omnes se auctores faterentur
meliusque cum re publica actum, cum damnati essent quam cum
restituti, contenderent. [10]Mira prorsus audacia: de iudicibus
vitae necisque suae, quemadmodum possunt, sententiam ferunt
contemnuntque absolutionem, quam dare inimici possunt, et quoniam
rebus nequeunt ulcisci, verbis usurpant libertatem.

5. [1]Conpositis in Graecia rebus Philippus omnium civitatum
legatos ad firmandum rerum praesentium statum evocari Corinthum
iubet. [2]Ibi pacis legem universae Graeciae pro meritis
singularum civitatum statuit, consiliumque omnium veluti unum
senatum ex omnibus legit. [3]Soli Lacedaemonii et regem et leges
contempserunt, servitutem, non pacem rati, quae non ipsis
civitatibus conveniret, sed a victore ferretur. [4]Auxilia deinde
singularum civitatum describuntur, sive adiuvandus ea manu rex
oppugnante aliquo foret seu duce illo bellum inferendum. [5]Neque
enim dubium erat imperium Persarum his apparatibus peti.
[6]Summa auxiliorum CC milia peditum fuere et equitum XV milia.
[7]Extra hanc summam et Macedoniae exercitus erant et confinis
domitarum gentium barbaria. [8]Initio veris tres duces in Asiam
Persarum iuris praemittit,[9]Parmenionem, Amyntam et Attalum,
cuius sororem nuper expulsa Alexandri matre Olympiade propter
stupri suspitionem in matrimonium receperat.

6. [1]Interea, dum auxilia a Graecia coeunt, nuptias Cleopatrae
filiae et Alexandri, quem regem Epiri fecerat, celebrat. [2]Dies
erat pro magnitudine duorum regum, et conlocantis filiam et
uxorem ducentis, apparatibus insignis. [3]Sed nec ludorum
magnificentia deerat; ad quorum spectaculum Philippus cum sine
custodibus corporis medius inter duos Alexandros, filium
generumque, contenderet,[4]Pausanias, nobilis ex Macedonibus
adulescens, nemini suspectus, occupatis angustiis Philippum in
transitu obtruncat diemque laetitiae destinatum foedum luctu
funeris facit. [5]His primis pubertatis annis stuprum per
iniuriam passus ab Attalo fuerat, cuius indignitati haec etiam
foeditas accesserat. [6]Nam perductum in convivium solutumque
mero Attalus non suae tantum, verum et convivarum libidini velut
scortorum iure subiecerat ludibriumque omnium inter aequales
reddiderat. [7]Hanc rem aegre ferens Pausanias querelam Philippo
saepe detulerat. [8]Cum variis frustrationibus non sine risu
differretur et honoratum insuper ducatu adversarium cerneret,
iram in ipsum Philippum vertit ultionemque, quam ab adversario
non poterat, ab iniquo iudice exegit.

7. [1]Creditum est etiam inmissum ab Olympiade, matre Alexandri,
fuisse, nec ipsum Alexandrum ignarum paternae caedis
extitisset;[2]quippe non minus Olympiada repudium et praelatam
sibi Cleopatram quam stuprum Pausaniam doluisse. [3]Alexandrum
quoque regni aemulum fratrem ex noverca susceptum timuisse; eoque
factum, ut in convivio antea primum cum Attalo, mox cum ipso
patre iurgaret,[4]adeo ut etiam stricto gladio eum Philippus
consectatus sit aegreque a filii caede amicorum precibus
exoratus. [5]Quamobrem Alexander ad avunculum se in Epirum cum
matre, inde ad reges Illyriorum contulerat;[6]vixque revocanti
mitigatus est patri precibusque cognatorum aegre redire
conpulsus. [7]Olympias quoque fratrem suum Alexandrum, Epiri
regem, in bellum subornabat pervicissetque, ni filiae nuptiis
pater generum occupasset. [8]His stimulis irarum utrique
Pausaniam de inpunitate stupri sui querentem ad tantum facinus
inpulisse creduntur. [9]Olympias certe fugienti percussori etiam
equos habuit praeparatos. [10]Ipsa deinde audita regis nece cum
titulo officii ad exequias cucurrisset, in cruce pendentis
Pausaniae capiti eadem nocte, qua venit, coronam auream inposuit,
quod nemo alius audere nisi haec superstite Philippi filio
potuisset. [11]Paucos deinde post dies refixum corpus
interfectoris super reliquias mariti cremavit et tumulum ei eodem
fecit in loco parentarique eidem quotannis incussa populo
superstitione curavit. [12]Post haec Cleopatram, a qua pulsa
Philippi matrimonio fuerat, in gremio eius prius filia
interfecta, finire vitam suspendio coegit, spectaculoque
pendentis ultionem potita est, ad quam per parricidium
festinaverat. [13]Novissime gladium illum, quo rex percussus est,
Apollini sub nomine Myrtales consecravit, hoc enim nomen ante
Olympiadis parvulae fuit. [14]Quae omnia ita palam facta sunt, ut
timuisse videatur, ne facinus ab ea commissum non probaretur.

8. [1]Decessit Philippus XL et septem annorum, cum annis XXV
regnasset. [2]Genuit ex Larissaea saltatrice filium Arridaeum,
qui post Alexandrum regnavit. [3]Habuit et multos alios filios ex
variis matrimoniis regio more susceptos, qui partim fato, partim
ferro periere. [4]Fuit rex armorum quam conviviorum apparatibus
studiosior,[5]cui maximae opes erant instrumenta bellorum;
divitiarum quaestu quam custodia sollertior. [6]Itaque inter
cotidianas rapinas semper inops erat. [7]Misericordia in eo et
perfidia pari iure dilectae. Nulla apud eum turpis ratio
vincendi. [8]Blandus pariter et insidiosus, adloquio qui plura
promitteret quam praestaret; in seria et iocos artifex.
[9]Amicitias utilitate, non fide colebat. Gratiam fingere in
odio, instruere inter concordantes odia, apud utrumque gratiam
quaerere sollemnis illi consuetudo. [10]Inter haec eloquentia et
insignis oratio, acuminis et sollertiae plena, ut nec ornatui
facilitas nec facilitati inventionum deesset ornatus. [11]Huic
Alexander filius successit et virtute et vitiis patre maior.
[12]Itaque vincendi ratio utrique diversa. Hic aperta, ille
artibus bella tractabat. Deceptis ille gaudere hostibus, hic
palam fusis. [13]Prudentior ille consilio, hic animo
magnificentior. [14]Iram pater dissimulare, plerumque etiam
vincere; hic ubi exarsisset, nec dilatio ultionis nec modus erat.
[15]Vini nimis uterque avidus, sed ebrietatis diversa vitia.
Patri mos erat etiam de convivio in hostem procurrere, manum
conserere, periculis se temere offerre; Alexander non in hostem,
sed in suos saeviebat. [16]Quam ob rem saepe Philippum vulneratum
proelia remisere, hic amicorum interfector convivio frequenter
excessit. [17]Regnare ille cum amicis nolebat, hic in amicos
regna exercebat. Amari pater malle, hic metui. [18]Litterarum
cultus utrique similis. Sollertiae pater maioris, hic fidei.
[19]Verbis atque oratione Philippus, hic rebus moderatior.
[20]Parcendi victis filio animus et promptior et honestior.
Frugalitati pater, luxuriae filius magis deditus erat. [21]Quibus
artibus orbis imperii fundamenta pater iecit, operis totius
gloriam filius consummavit.


 LIBER X  


1. [1]Artaxerxi, regi Persarum, ex paelicibus centum quindecim
filii fuere, sed tres tantum iusto matrimonio suscepti, Darius,
Ariaratus et Ochus. [2]Ex his Darium contra morem Persarum, apud
quos rex non nisi morte mutatur, per indulgentiam pater regem
vivus fecit, nihil sibi ablatum existimans,[3]quod in filium
contulisset, sinceriusque gaudium ex procreatione capturus, si
insignia maiestatis suae vivus in filio conspexisset. [4]Sed
Darius post nova paternae pietatis exempla interficiendi patris
consilium cepit, sceleratus,[6]si solus parricidium cogitasset,
tanto sceleratior, quod in societatem facinoris adsumptos L
fratres fecit parricidas. [6]Ostenti prorsus genus, ubi in tanto
populo non solum sociari, verum etiam sileri parricidium potuit,
ut ex L liberis nemo inventus sit, quem aut paterna maiestas aut
veneratio senis aut indulgentia patris a tanta inmanitate
revocaret. [7]Adeone vile paternum nomen apud tot numero filios
fuit, ut, quorum praesidio tutus etiam adversus hostes esse
debuerit, eorum insidiis circumventus tutior ab hostibus quam a
filiis fuerit?

2. [1]Causa parricidii sceleratior ipso parricidio fuit.
[2]Occiso quippe Cyro fraterno bello, cuius mentio supra habita
est, Aspasian, paelicem eius, rex Artaxerxes in matrimonium
receperat. [3]Hanc patrem cedere sibi sicuti regnum Darius
postulaverat; qui pro indulgentia sua in liberos primo facturum
se dixerat,[4]mox paenitentia ductus, ut honeste negaret quod
temere promiserat, solis eam sacerdotio praefecit, quo perpetua
illi ab omnibus viris pudicitia imperabatur. [5]Hinc exacerbatus
iuvenis in iurgia primo patris erupit, mox facta cum fratribus
coniuratione, dum patri insidias parat, deprehensus cum sociis
poenas parricidii diis paternae maiestatis ultoribus dedit.
[6]Coniuges quoque omnium cum liberis, ne quod vestigium tanti
sceleris extaret, interfectae. [7]Post haec Artaxerxes morbo ex
dolore contracto decedit, rex quam pater felicior.

3. [1]Hereditas regni Ocho tradita, qui timens parem
coniurationem regiam cognatorum caede et strage principum replet,
nulla, non sanguinis, non sexus, non aetatis, misericordia
permotus, scilicet ne innocentior fratribus parricidis haberetur.
[2]Atque ita veluti purificato regno bellum Cadusiis infert.
[3]In eo adversus provocatorem hostium Codomannus quidam cum
omnium favore processisset, hoste caeso victoriam suis pariter et
prope amissam gloriam restituit. [4]Ob haec decora idem
Codomannus praeficitur Armeniis. [5]Interiecto deinde tempore
post mortem Ochi regis ob memoriam pristinae virtutis rex a
populo constituitur, Darii nomine, ne quid regiae maiestati
deesset, honoratus;[6]bellumque cum Alexandro Magno diu variante
fortuna magna virtute gessit. [7]Postremo victus ab Alexandro et
a cognatis occisus vitam pariter cum Persarum regno finivit.


 LIBER XI  


1. [1]In exercitu Philippi sicuti variae gentes erant, ita eo
occiso diversi motus animorum fuere. [2]Alii quippe iniusta
servitute oppressi ad spem se libertatis erigebant,[3]alii taedio
longinquae militiae remissam sibi expeditionem
gaudebant,[4]nonnulli facem nuptiis filiae accensam rogo patris
subditam dolebant. [5]Amicos quoque tam subita mutatione rerum
haud mediocris metus ceperat, reputantes nunc provocatam Asiam,
nunc Europam nondum perdomitam,[6]nunc Illyrios, Thracas et
Dardanos ceterasque barbaras gentes fidei dubiae et mentis
infidae; qui omnes populi si pariter deficiant, sisti nullo modo
posse. [7]Quis rebus veluti medela quaedam interventus Alexandri
fuit,[8]qui pro contione ita vulgus omne consolatus hortatusque
pro tempore est, ut et metum timentibus demeret et in spem omnes
inpelleret. [9]Erat hic annos XX natus, in qua aetate ita
moderate de se multa pollicitus est, ut appareret plura eum
experimentis reservare. [10]Macedonibus inmunitatem cunctarum
rerum praeter militiae vacationem dedit; quo facto tantum sibi
favorem omnium conciliavit, ut corpus hominis, non virtutem regis
mutasse se dicerent.

2. [1]Prima illi cura paternarum exequiarum fuit, in quibus ante
omnia caedis conscios ad tumulum patris occidi iussit. [2]Soli
Alexandro Lyncestae <parricidarum> fratri pepercit, servans in eo
auspicium dignitatis suae; nam regem eum primus salutaverat.
[3]Aemulum quoque imperii, Caranum, fratrem ex noverca susceptum,
interfici curavit. [4]Inter initia multas gentes rebellantes
conpescuit, orientes nonnullas seditiones extinxit. [5]Quibus
rebus erectus citato gradu in Graeciam contendit, ubi exemplo
patris Corinthum evocatis civitatibus dux in locum eius
substituitur. [6]Inchoatum deinde a patre Persicum bellum
adgreditur. [7]In cuius apparatu occupato nuntiatur Athenienses
et Lacedaemonios ab eo ad Persas defecisse auctoremque eius
defectionis magno auri pondere a Persis corruptum Demosthenem
oratorem extitisse,[8]qui Macedonum deletas omnes cum rege copias
a Triballis adfirmaverit producto in contionem auctore, qui in
eo proelio, in quo rex ceciderit, se quoque vulneratum diceret.
[9]Qua opinione mutatos omnium ferme civitatium animos esse;
praesidia Macedonum obsideri. [10]Quibus motibus occursurus tanta
celeritate instructo paratoque exercitu Graeciam oppressit, ut,
quem venire non senserant, videre se vix crederent.

3. [1]In transitu hortatus Thessalos fuerat beneficiorumque
Philippi patris maternaeque suae cum his ab Aeacidarum gente
necessitudinis admonuerat. [2]Cupide haec Thessalis audientibus
exemplo patris dux universae gentis creatus erat et vectigalia
omnia reditusque suos ei tradiderant. [3]Sed Athenienses, sicuti
primi defecerant, ita primi paenitere coeperunt,[4]contemptum
hostis in admirationem vertentes pueritiamque Alexandri spretam
antea supra virtutem veterum ducum extollentes. [5]Missis itaque
legatis bellum deprecantur, quibus auditis et graviter increpatis
Alexander bellum remisit. [6]Inde Thebas exercitum convertit,
eadem indulgentia usurus, si parem paenitentiam invenisset.
[7]Sed Thebani armis, non precibus nec deprecatione usi sunt.
Itaque victi gravissima quaeque supplicia miserrimae captivitatis
experti sunt. [8]Cum in concilio de excidio urbis deliberaretur,
Phocenses et Plataeenses et Thespienses et Orchomenii, Alexandri
socii victoriaeque participes, excidia urbium suarum
crudelitatemque Thebanorum referebant,[9]studia in Persas non
praesentia tantum, verum et vetera adversus Graeciae libertatem
increpantes,[10]quam ob rem odium eos omnium populorum esse; quod
vel ex eo manifestari, quod iure iurando se omnes obstrinxerint,
ut victis Persis Thebas diruerent. [11]Adiciunt et scelerum
priorum fabulas, quibus omnes scaenas repleverint, ut non
praesenti tantum perfidia, verum et vetere infamia invisi forent.

4. [1]Tunc Cleadas, unus ex captivis, data potestate dicendi: non
a rege se defecisse, quem interfectum audierint, sed a regis
heredibus;[2]quicquid in eo sit admissum, credulitatis, non
perfidiae culpam esse, cuius tamen iam magna se supplicia
pependisse deleta iuventute. [3]Nunc senum feminarumque sicuti
infirmum, ita innoxium restare vulgus, quod ipsum stupris
contumeliisque ita vexatum esse, ut nihil amarius umquam sint
passi;[4]nec iam pro civibus se, qui tam pauci remanserint,
orare, sed pro innoxio patriae solo et pro urbe, quae non viros
tantum, verum et deos genuerit. [5]Privata etiam regem
superstitionem deprecatur geniti apud ipsos Herculis, unde
originem gens Aeacidarum trahat, actaeque Thebis a patre eius
Philippo pueritiae;[6]rogat urbi parcat, quae maiores eius partim
apud se genitos deos adoret, partim educatos summae maiestatis
reges viderit. [7]Sed potentior fuit ira quam preces. Itaque urbs
diruitur; agri inter victores dividuntur;[8]captivi sub corona
venduntur, quorum pretium non ex ementium commodo, sed ex
inimicorum odio extenditur. [9]Miseranda res Atheniensibus visa;
itaque portas refugis profugorum contra interdictum regis
aperuere. [10]Quam rem ita graviter tulit Alexander, ut secunda
legatione denuo bellum deprecantibus ita demum remiserit, ut
oratores et duces, quorum fiducia totiens rebellent, sibi
dedantur;[11]paratisque Atheniensibus, ne cogantur, subire
bellum, eo res deducta est, ut retentis oratoribus duces in
exilium agerentur,[12]qui ex continenti ad Darium profecti non
mediocre momentum Persarum viribus accessere.

5. [1]Proficiscens ad Persicum bellum omnes novercae suae
cognatos, quos Philippus in excelsiorem dignitatis locum
provehens imperiis praefecerat, interfecit. [2]Sed nec suis, qui
apti regno videbantur, pepercit, ne qua materia seditionis procul
se agente in Macedonia remaneret[3]et reges stipendiarios
conspectioris ingenii ad conmilitium secum trahit, segniores ad
tutelam regni relinquit. [4]Adunato deinde exercitu naves onerat,
unde conspecta Asia incredibili ardore mentis accensus duodecim
aras deorum in belli vota statuit. [5]Patrimonium omne suum, quod
in Macedonia Europaque habebat, amicis dividit, sibi Asiam
sufficere praefatus. [6]Priusquam ulla navis litore excederet,
hostias caedit, petens victoriam bello, quo totiens a Persis
petitae Graeciae ultor electus sit,[7]quibus longa iam satis et
matura imperia contigisse quorumque tempus esse vices excipere
melius acturos. [8]Sed nec exercitus eius alia quam regis
animorum praesumptio fuit;[9]quippe obliti omnes coniugum
liberorumque et longinquae a domo militiae Persicum aurum et
totius Orientis opes iam quasi suam praedam ducebant, nec belli
periculorumque, sed divitiarum meminerant. [10]Cum delati in
continentem essent, primus Alexander iaculum velut in hostilem
terram iecit armatusque de navi tripudianti similis prosiluit
atque ita hostias caedit, precatus, ne se regem illae terrae
invitae accipiant. [12]In Ilio quoque ad tumulos eorum, qui
Troiano bello ceciderant, parentavit.

6. [1]Inde hostem petens militem a populatione Asiae prohibuit,
parcendum suis rebus praefatus, nec perdenda ea, quae possessuri
venerint. [2]In exercitu eius fuere peditum XXXII milia, equitum
IV milia quingenti, naves centum octoginta duae. [3]Hac tam parva
manu universum terrarum orbem utrum sit admirabilius vicerit an
adgredi ausus fuerit, incertum est. [4]Cum ad tam periculosum
bellum exercitum legeret, non iuvenes robustos nec primum florem
aetatis, sed veteranos, plerosque etiam emeritae militiae, qui
cum patre patruisque militaverant, elegit,[5]ut non tam milites
quam magistros militiae electos putares. [6]Ordines quoque nemo
nisi sexagenarius duxit, ut, si principia castrorum cerneres,
senatum te priscae alicuius rei publicae videre diceres.
[7]Itaque nemo in proelio fugam, sed victoriam cogitavit; nec in
pedibus cuiquam spes, sed in lacertis fuit. [8]Contra rex
Persarum Darius fiducia virium nihil astu agere, adfirmans suis
occulta consilia victoriae furtivae convenire, nec hostem regni
finibus arcere,[9]sed in intimum regnum accipere, gloriosius
ratus repellere bellum quam non admittere. [10]Prima igitur
congressio in campis Adrasteis fuit. [11]In acie Persarum
sexcenta milia militum fuere, quae non minus arte Alexandri quam
virtute Macedonum superata terga verterunt. Magna itaque caedes
Persarum fuit. [12]De exercitu Alexandri novem pedites, centum XX
equites cecidere,[13]quos rex inpense ad ceterorum solacia
humatos statuis equestribus donavit cognatisque eorum inmunitates
dedit. [14]Post victoriam maior pars Asiae ad eum defecit.
[15]Gessit et plura bella cum praefectis Darii, quos iam non tam
armis quam terrore nominis sui vicit.

7. [1]Dum haec aguntur, interim indicio captivi ad eum defertur
insidias ei ab Alexandro Lyncesta, genero Antipatri, qui
praepositus Macedoniae erat, parari. [2]Ob quam causam timens, ne
quis interfecto eo in Macedonia motus oreretur, in vinculis eum
habuit. [3]Post haec Gordien urbem petit, quae posita est inter
Phrygiam maiorem et minorem;[4]cuius urbis potiundae non tam
propter praedam cupido eum cepit, sed quod audierat in ea urbe in
templo Iovis iugum Gordii positum, cuius nexum si quis
solvisset, eum tota Asia regnaturum antiqua oracula cecinisse.
[5]Huius rei causa et origo illa fuit. Gordius cum in his
regionibus bubus conductis araret, aves eum omnis generis
circumvolare coeperunt. [6]Profectus ad consulendos augures
vicinae urbis obviam in porta habuit virginem eximiae
pulchritudinis; percontatus eam, quem potissimum augurem
consuleret;[7]illa audita causa consulendi, gnara artis ex
disciplina parentum, regnum ei portendi respondit polliceturque
se et matrimonii et spei sociam. [8]Tam pulchra condicio prima
regni felicitas videbatur. [9]Post nuptias inter Phrygas orta
seditio est. [10]Consulentibus de fine discordiarum oracula
responderunt regem discordiis opus esse. [11]Iterato quaerentibus
de persona regis, iubentur eum regem observare, quem reversi
primum in templum Iovis euntem plaustro repperissent. [12]Obvius
illis Gordius fuit, statimque eum regem consalutant. [13]Ille
plaustrum, quo vehenti regnum delatum fuerat, in templo Iovis
positum maiestati regiae consecravit. [14]Post hunc filius Mida
regnavit, qui ab Orpheo sacrorum sollemnibus initiatus Phrygiam
religionibus inplevit, quibus tutior omni vita quam armis fuit.
[15]Igitur Alexander capta urbe cum in templum Iovis venisset,
iugum plaustri requisivit, quo exhibito,[16]cum capita
loramentorum intra nodos abscondita reperire non posset,
violentius oraculo usus gladio loramenta caedit atque ita
resolutis nexibus latentia in nodis capita invenit.

8. [1]Haec illi agenti nuntiatur Darium cum ingenti exercitu
adventare. [2]Itaque timens angustias magna celeritate Taurum
transcendit, in qua festinatione quingenta stadia una die cursu
fecit. [3]Cum Tarsum venisset, captus Cydni fluminis amoenitate
per mediam urbem fluentis proiectis armis plenus pulveris ac
sudoris in praefrigidam undam se proiecit,[4]cum repente tantus
nervos eius occupavit rigor, ut interclusa voce non spes modo
remedii, sed nec dilatio periculi inveniretur. [5]Vnus erat ex
medicis, nomine Philippus, qui solus remedium pollicetur; sed et
ipsum Parmenionis pridie a Cappadocia missae epistulae suspectum
faciebant,[6]qui ignarus infirmitatis Alexandri scripserat, a
Philippo medico caveret, nam corruptum illum a Dario ingenti
pecunia esse. [7]Tutius tamen ratus dubiae se fidei medici
credere quam indubitato morbo perire. [8]Accepto igitur poculo
epistulas medico tradidit atque ita inter bibendum oculos in
vultum legentis intendit. [9]Vt securum conspexit, laetior factus
est sanitatemque quarta die recepit.

9. [1]Interea Darius cum CCCC milibus peditum ac centum milibus
equitum in aciem procedit. [2]Movebat haec multitudo hostium
respectu paucitatis suae Alexandrum, sed interdum reputabat,
quantas res cum ista paucitate gessisset quantosque populos
fudisset. [3]Itaque cum spes metum vinceret, periculosius
differre bellum ratus, ne desperatio suis cresceret, circumvectus
suos singulas gentes diversa oratione adloquitur. [4]Illyrios et
Thracas opum ac divitiarum ostentatione, Graecos veterum
bellorum memoria internecivique cum Persis odii
accendebat;[5]Macedonas autem nunc Europae victae admonet, nunc
Asiae expetitae, nec inventos illis toto orbe pares viros
gloriatur;[6]ceterum et laborum finem hunc et gloriae cumulum
fore. [7]Atque inter haec identidem consistere aciem iubet, ut
hac mora consuescant oculis turbam hostium sustinere. [8]Nec
Darii segnis opera in ordinanda acie fuit; quippe omissis ducum
officiis ipse omnia circumire, singulos hortari, veteris gloriae
Persarum imperiique perpetuae a diis inmortalibus datae
possessionis admonere. [9]Post haec proelium ingentibus animis
committitur. In eo uterque rex vulneratur. Tam diu certamen
anceps fuit, quoad fugeret Darius. [10]Exinde caedes Persarum
secuta est. Caesa sunt peditum sexaginta unum milia, equitum
decem milia; capta XL milia. Ex Macedonibus cecidere pedestres
CXXX, equites CL. [11]In castris Persarum multum auri
ceterarumque opum inventum. [12]Inter captivos castrorum mater et
uxor eademque soror et filiae duae Darii fuere. [13]Ad quas
visendas hortandasque cum Alexander veniret, conspectis armatis
invicem se amplexae, velut statim moriturae, conplorationem
ediderunt. [14]Provolutae deinde genibus Alexandri non mortem,
sed, dum Darii corpus sepeliant, dilationem mortis deprecantur.
[15]Motus tanta mulierum pietate Alexander et Darium vivere dixit
et timentibus mortis metum dempsit easque et haberi et salutari
ut reginas praecepit;[16]filias quoque non sordidius dignitate
patris sperare matrimonium iussit.

10. [1]Post haec opes Darii divitiarumque adparatum contemplatus
admiratione tantarum rerum capitur. [2]Tunc primum luxuriosa
convivia et magnificentiam epularum sectari, tunc et Barsinen
captivam diligere propter formae pulchritudinem coepit,[3]a qua
postea susceptum puerum Herculem vocavit. [4]Memor tamen adhuc
Darium vivere Parmeniona ad occupandam Persicam classem aliosque
amicos ad recipiendas Asiae civitates misit,[5]quae statim audita
fama victoriae ipsis Darii praefectis cum auri magno pondere
tradentibus se in potestatem victorum venerunt. [6]Tunc in Syriam
proficiscitur, ubi obvios cum infulis multos Orientis reges
habuit. [7]Ex his pro meritis singulorum alios in societatem
recepit, aliis regnum ademit suffectis in loca eorum novis
regibus. [8]Insignis praeter ceteros fuit Abdalonymus, rex ab
Alexandro Sidoniae constitutus, quem Alexander,[9]cum operam
oblocare ad puteos exhauriendos hortosque inrigandos solitus
esset, misere vitam exhibentem regem fecerat spretis nobilibus,
ne generis id, non dantis beneficium putarent. [10]Tyriorum
civitas cum coronam auream magni ponderis per legatos in titulum
gratulationis Alexandro misisset, grate munere accepto Tyrum se
ire velle ad vota Herculi reddenda dixit. [11]Cum legati rectius
id eum Tyro Vetere et antiquiore templo facturum dicerent,
deprecantes eius introitum, ita exarsit, ut urbi excidium
minaretur;[12]confestimque exercitu insulae adplicato, non minus
animosis Tyriis fiducia Karthaginiensium, bello excipitur.
[13]Augebat enim Tyriis animos Didonis exemplum, quae Karthagine
condita tertiam partem orbis quaesisset, turpe ducentes, si
feminis suis plus animi fuisset in imperio quaerendo quam sibi in
tuenda libertate. [14]Amota igitur inbelli aetate Karthaginem et
arcessitis mox auxiliis non magno post tempore per proditionem
capiuntur.

11. [1]Inde Rhodum Alexander, Aegyptum Ciliciamque sine certamine
recepit. [2]Ad Iovem deinde Hammonem pergit consulturus et de
eventu futurorum et de origine sua. [3]Namque mater eius Olympias
confessa viro suo Philippo fuerat, Alexandrum non ex eo se, sed
ex serpente ingentis magnitudinis concepisse. [4]Denique
Philippus ultimo prope vitae suae tempore filium suum non esse
palam praedicaverat. [5]Qua ex causa Olympiada velut stupri
conpertam repudio dimiserat. [6]Igitur Alexander cupiens originem
divinitatis adquirere, simul et matrem infamia liberare, per
praemissos subornat antistites, quid sibi responderi vellet.
[7]Ingredientem templum statim antistites ut Hammonis filium
salutant. [8]Ille laetus dei adoptione hoc se patre censeri
iubet. [9]Rogat deinde, an omnes interfectores parentis sui sit
ultus. Respondetur patrem eius nec interfici posse nec mori;
regis Philippi plene peractam ultionem. [10]Tertia interrogatione
poscenti victoriam omnium bellorum possessionemque terrarum dari
respondetur. [11]Comitibus quoque suis responsum, ut Alexandrum
pro deo, non pro rege colerent. [12]Hinc illi aucta insolentia
mirusque animo increvit tumor exempta comitate, quam et Graecorum
litteris et Macedonum institutis didicerat. [13]Reversus ab
Hammone Alexandream condidit et coloniam Macedonum caput esse
Aegypti iubet.

12. [1]Darius cum Babyloniam perfugisset, per epistulas
Alexandrum precatur, redimendarum sibi captivarum potestatem
faciat, inque eam rem magnam pecuniam pollicetur. [2]Sed
Alexander pretium captivarum regnum omne, non pecuniam petit.
[3]Interiecto tempore aliae epistulae Darii Alexandro redduntur,
quibus filiae matrimonium et regni portio offertur. [4]Sed
Alexander sua sibi dari rescripsit iussitque supplicem venire,
regni arbitria victori permittere. [5]Tunc spe pacis amissa
bellum Darius reparat et cum quadringentis milibus peditum,
centum milibus equitum obviam vadit Alexandro. [6]In itinere
nuntiatur uxorem eius ex conlisione abiecti partus decessisse,
eiusque mortem inlacrimatum Alexandrum exequiasque benigne
prosecutum, idque eum non amoris, sed humanitatis causa
fecisse;[7]nam semel tantum eam Alexandro visam esse, cum matrem
parvulasque filias eius frequenter consolaretur. [8]Tunc se ratus
vere victum, cum post proelia etiam beneficiis ab hoste
superaretur, gratumque sibi esse, si vincere nequeat, quod a tali
potissimum vinceretur. [9]Scribit itaque et tertias epistulas et
gratias agit, quod nihil in suos hostile fecerit. [10]Offert
deinde et maiorem partem regni usque Euphratem flumen et alteram
filiam uxorem, pro reliquis captivis XXX milia talentum. [11]Ad
haec Alexander gratiarum actionem ab hoste supervacaneam esse
respondit;[12]nec a se quicquam factum in hostis adulationem, nec
quod in dubios belli exitus aut in leges pacis sibi lenocinia
quaereret,[13]sed animi magnitudine, qua didicerit adversus vires
hostium, non adversus calamitates contendere;[14]polliceturque
praestaturum se ea Dario, si secundus sibi, non par haberi velit.
[15]Ceterum neque mundum posse duobus solibus regi, nec orbem
summa duo regna salvo statu terrarum habere. [16]Proinde aut
deditionem ea die aut posteram aciem paret; nec polliceatur sibi
aliam, quam sit expertus, victoriam.

13. [1]Postera die aciem producunt, cum repente ante proelium
confectum curis Alexandrum somnus adripuit. [2]Cum ad pugnam
solus rex deesset, a Parmenione aegre excitatus, quaerentibus
somni causas omnibus inter pericula, cuius etiam in otio semper
parcior fuerit,[3]magno se aestu liberatum ait, somnumque sibi a
repentina securitate datum, quod liceat cum omnibus Darii copiis
confligere; veritum se longam belli moram, si Persae exercitum
divisissent. [4]Ante proelium utraque acies hostibus spectaculo
fuit. [5]Macedones multitudinem hominum, corporum magnitudinem
armorumque pulchritudinem mirabantur, Persae a tam paucis victa
suorum tot milia stupebant. [6]Sed nec duces circuire suos
cessabant. [7]Darius vix denis Armeniis singulos hostes, si
divisio fieret, evenire dicebat;[8]Alexander Macedonas monebat,
ne multitudine hostium, ne corporis magnitudine vel coloris
novitate moverentur;[9]tantum meminisse iubet, cum isdem se
tertio pugnare; nec meliores factos putarent fuga, cum in aciem
secum tam tristem memoriam caedium suarum et tantum sanguinis
duobus proeliis fusi ferrent;[10]et quemadmodum Dario maiorem
turbam hominum esse, sic virorum sibi. [11]Hortatur, spernant
illam aciem auro et argento fulgentem, in qua plus praedae quam
periculi sit, cum victoria non ornamentorum decore, sed ferri
virtute quaeratur.

14. [1]Post haec proelium committitur. Macedones in ferrum cum
contemptu totiens a se victi hostis ruebant: contra Persae mori
quam vinci praeoptabant. [2]Raro in ullo proelio tantum sanguinis
fusum est. [3]Darius cum vinci suos videret, mori et ipse
voluit, sed a proximis fugere conpulsus est. [4]Suadentibus
deinde quibusdam, ut pons Cydni fluminis ad iter hostium
inpediendum intercluderetur, non ita se saluti suae velle
consultum ait, ut tot milia sociorum hosti obiciat; debere et
aliis fugae viam patere, quae patuerit sibi. [5]Alexander autem
periculosissima quaeque adgrediebatur, et ubi confertissimos
hostes acerrime pugnare conspexisset, eo se semper inmergebat
periculaque sua esse, non militis volebat. [6]Hoc proelio Asiae
imperium rapuit, quinto post acceptum regnum anno;[7]cuius tanta
felicitas fuit, ut post hoc nemo rebellare ausus sit patienterque
Persae post imperium tot annorum iugum servitutis acceperint.
[8]Donatis refectisque militibus XXXIV diebus praedam recognovit.
[9]In urbe deinde Susa XL milia talentum invenit. [10]Expugnat
et Persepolim, caput Persici regni, urbem multis annis inlustrem
refertamque orbis terrarum spoliis, quae interitu eius primum
apparuere. [11]Inter haec octingenti admodum Graeci occurrunt
Alexandro, qui poenam captivitatis truncata corporis parte
tulerant, rogantes, ut sicuti Graeciam se quoque ab hostium
crudelitate vindicaret. [12]Data potestate redeundi agros
accipere maluerunt, ne non tam gaudium parentibus quam
detestandum sui conspectum reportarent.

15. [1]Interea Darius in gratiam victoris a cognatis suis aureis
conpedibus catenisque in vico Parthorum Thara vincitur, credo ita
diis inmortalibus iudicantibus,[2]ut in terra eorum, qui
successuri imperio erant, Persarum regnum finiretur. [3]Alexander
quoque citato cursu postera die supervenit; ibi cognovit Darium
clauso vehiculo per noctem exportatum. [4]Iusso igitur exercitu
subsequi cum sex milibus equitum fugientem insequitur; in itinere
multa et periculosa proelia facit. [5]Emensus deinde plura milia
passuum cum nullum Darii indicium repperisset, respirandi equis
data potestate unus e militibus, dum ad fontem proximum pergit,
in vehiculo Darium multis quidem vulneribus confossum, sed
spirantem adhuc invenit;[6]qui applicito captivo cum civem ex
voce cognovisset, id saltim praesentis fortunae habere se
solacium dixit, quod apud intellecturum locuturus esset nec
incassum postremas voces emissurus. [7]Perferri haec Alexandro
iubet: se nullis in eum meritorum officiis maximorum illi
debitorem mori, quod in matre liberisque suis regium eius, non
hostilem animum expertus felicius hostem quam cognatos
propinquosque sortitus sit;[8]quippe matri et liberis suis ab
eodem hoste vitam datam, sibi a cognatis ereptam, quibus et vitam
et regna dederit. [9]Quamobrem gratiam illis eam futuram, quam
ipse victor volet. [10]Alexandro referre se, quam solam moriens
potest, gratiam, precari superum inferumque numina et regales
deos, ut illi terrarum omnium victori contingat imperium. [11]Pro
se iustam magis quam gravem sepulturae veniam orare. [12]Quod ad
ultionem pertineat, iam non suam, sed exempli communemque omnium
regum esse causam, quam neglegere illi et indecorum et
periculosum esse; quippe cum in altero iustitiae eius, in altero
etiam utilitatis causa versetur. [13]In quam rem unicum pignus
fidei regiae, dextram se ferendam Alexandro dare. Post haec
porrexit manum expiravit<que>. [14]Quae ubi Alexandro nuntiata
sunt, viso corpore defuncti tam indignam illo fastigio mortem
lacrimis[15]prosecutus est corpusque regio more sepeliri et
reliquias eius maiorum tumulis inferri iussit.


 LIBER XII  


1. [1]Alexander in persequendo Dario amissos milites magnis
funerum inpensis extulit, reliquis expeditionis eius sociis
tredecim milia talentum divisit. [2]Equorum maior pars aestu
amissa, inutiles etiam qui superfuerant facti. [3]Pecunia omnis,
CXC milia talentum, Ecbatana congesta eique Parmenio praepositus.
[4]Dum haec aguntur, epistulae Antipatri a Macedonia ei
redduntur, quibus bellum Agidis, regis Spartanorum, in Graecia,
bellum Alexandri, regis Epiri, in Italia, bellum Zopyrionis,
praefecti eius in Scythia continebatur. [5]Quibus varie adfectus
plus tamen laetitiae cognitis mortibus duorum aemulorum regum
quam doloris amissi cum Zopyrione exercitus cepit. [6]Namque post
profectionem Alexandri Graecia ferme omnis in occasionem
reciperandae libertatis ad arma concurrerat, auctoritatem
Lacedaemoniorum secuta,[7]qui Philippi Alexandrique et pacem soli
spreverant et leges respuerant; dux huius belli Agis, rex
Lacedaemoniorum, fuit. [8]Quem motum Antipater contractis
militibus in ipso ortu oppressit. [9]Magna tamen utrimque caedes
fuit. [10]Agis rex cum suos terga dantes videret, dimissis
satellitibus, ut Alexandro felicitate, non virtute inferior
videretur, tantam stragem hostium edidit, ut agmina interdum
fugaret. [11]Ad postremum etsi a multitudine victus, gloria tamen
omnes vicit.

2. [1]Porro Alexander, rex Epiri, in Italiam auxilia Tarentinis
adversus Bruttios deprecantibus sollicitatus, ita cupide
profectus fuerat, velut in divisione orbis terrarum Alexandro,
Olympiadis, sororis suae, filio, Oriens, sibi Occidens sorte
contigisset,[2]non minorem rerum materiam in Italia, Africa
Siciliaque, quam ille in Asia et in Persis habiturus. [3]Huc
accedebat, quod, sicut Alexandro Magno Delphica oracula insidias
in Macedonia, ita huic responsum Dodonaei Iovis urbem Pandosiam
amnemque Acherusium praedixerat. Quae utraque cum in Epiro
essent,[4]ignarus eadem et in Italia esse, ad declinanda fatorum
pericula peregrinam militiam cupidius elegerat. [5]Igitur cum in
Italiam venisset, primum illi bellum cum Apulis fuit,[6]quorum
cognito urbis fato brevi post tempore pacem et amicitiam cum rege
eorum fecit. [7]Erat namque tunc temporis urbs Apulis
Brundisium, quam Aetoli secuti fama rerum in Troia gestarum
clarissimum et nobilissimum ducem Diomeden condiderant;[8]sed
pulsi ab Apulis consulentes oracula responsum acceperant, locum
qui repetissent perpetuo possessuros. [9]Hac igitur ex causa per
legatos cum belli comminatione restitui sibi ab Apulis urbem
postulaverant;[10]sed ubi Apulis oraculum innotuit, interfectos
legatos in urbe sepelierant, perpetuam ibi sedem habituros. Atque
ita defuncti responso diu urbem possederunt. [11]Quod factum cum
cognovisset Alexander, antiquitatis fata veneratus bello
Apulorum abstinuit. [12]Gessit et cum Bruttiis Lucanisque bellum
multasque urbes cepit; cum Metapontinis et Poediculis et Romanis
foedus amicitiamque fecit. [13]Sed Bruttii Lucanique cum auxilia
a finitimis contraxissent, acrius bellum repetivere. [14]Ibi rex
iuxta urbem Pandosiam et flumen Acheronta, non prius fatalis loci
cognito nomine quam occideret, interficitur moriensque non in
patria fuisse sibi periculosam mortem, propter quam patriam
fugerat, intellexit. [15]Corpus eius Thurini publice redemptum
sepulturae tradiderunt.
[16] Dum haec in Italia aguntur, Zopyrion quoque, praefectus
Ponti ab Alexandro Magno relictus, otiosum se ratus, si nihil et
ipse gessisset, adunato XXX milium exercitu Scythis
bellum[17]intulit caesusque cum omnibus copiis poenas temere
inlati belli genti innoxiae luit.

3. [1]Haec cum nuntiata in Parthia Alexandro essent, simulato
maerore propter Alexandri cognationem exercitui suo triduo luctum
indixit. [2]Omnibus deinde velut perpetrato bello reditum in
patriam expectantibus coniugesque ac liberos suos animo iam
quodam modo conplectentibus ad contionem exercitum vocat. [3]Ibi
nihil actum tot egregiis proeliis ait, si incolumis orientalis
barbaria relinquatur; nec se corpus, sed regnum Darii petisse;
persequendosque eos esse, qui a regno defecerint. [4]Hac oratione
velut ex integro incitatis militum animis Hyrcaniam Mardosque
subegit. [5]Ibi ei occurrit Thalestris sive Minythyia, Amazonum
regina, cum CCC mulieribus XXXV dierum inter confertissimas
gentes itinere confecto ex rege liberos quaesitura;[6]cuius
conspectus adventusque admirationi omnibus fuit et propter
insolitum feminis habitum et propter expetitum concubitum. [7]Ob
hoc tredecim diebus otio a rege datis, ut est visa uterum
implesse, discessit.
[8] Post haec Alexander habitum regum Persarum et diadema
insolitum antea regibus Macedonicis, velut in leges eorum, quos
vicerat, transiret, adsumit. [9]Quae ne invidiosius in se uno
conspicerentur, amicos quoque suos longam vestem auratam
purpureamque sumere iubet. [10]Vt luxum quoque sicut cultum
Persarum imitaretur, inter paelicum regiarum greges electae
pulchritudinis nobilitatisque noctium vices dividit. [11]His
rebus ingentes epularum apparatus adicit, ne ieiuna et destricta
luxuria videretur, conviviumque iuxta regiam magnificentiam ludis
exornat,[12]inmemor prorsus tantas opes amitti his moribus, non
quaeri solere.

4. [1]Inter haec indignatio omnium totis castris erat, a Philippo
illum patre tantum degenerasse, ut etiam patriae nomen eiuraret
moresque Persarum adsumeret, quos propter tales mores vicerat.
[2]Sed ne solus vitiis eorum, quos armis subiecerat, succubuisse
videretur, militibus quoque suis permisit, si quarum captivarum
consuetudine tenerentur, ducere uxores,[3]existimans minorem in
patriam reditus cupiditatem futuram habentibus in castris
imaginem quandam larum ac domesticae sedis;[4]simul ex labore
militiae molliorem fore dulcedinem uxorum. [5]In supplementa
quoque militum minus exhauriri posse Macedoniam, si veteranis
patribus tirones filii succederent militaturi in vallo, in quo
essent nati, constantioresque futuri,[6]si non solum tirocinia,
verum et incunabula in ipsis castris posuissent. [7]Quae
consuetudo in successoribus quoque Alexandri mansit. [8]Igitur et
alimenta pueris statuta et instrumenta armorum equorumque
iuvenibus data, et patribus pro numero filiorum praemia statuta.
[9]Si quorum patres occidissent, nihilo minus pupilli stipendia
patrum trahebant, quorum pueritia inter varias expeditiones
militia erat. [10]Itaque a parvula aetate laboribus periculisque
indurati invictus exercitus fuere, neque aliter castra quam
patriam neque pugnam aliud umquam quam victoriam duxere. [11]Haec
suboles nomen habuit Epigoni. [12]Parthis deinde domitis
praefectus his statuitur ex nobilibus Persarum Andragoras; inde
postea originem Parthorum reges habuere.

5. [1]Interea et Alexander non regio, sed hostili odio saevire in
suos coepit. [2]Maxime indignabatur carpi se sermonibus suorum
Philippi patris patriaeque mores subvertisse. [3]Propter quae
crimina Parmenio quoque senex, dignitate regi proximus, cum
Philota filio, de utroque prius quaestionibus habitis,
interficitur. [4]Fremere itaque omnes universis castris coepere
innoxii senis filiique casum miserantes, interdum se quoque non
debere melius sperare dicentes. [5]Quae cum nuntiata Alexandro
essent, verens, ne haec opinio etiam in Macedoniam divulgaretur
et victoriae gloria saevitiae macula infuscaretur, simulat se ex
amicis quosdam in patriam victoriae nuntios missurum. [6]Hortatur
milites suis scribere, rariorem habituros occasionem propter
militiam remotiorem. [7]Datos fasces epistularum tacite ad se
deferri iubet;[8]ex quibus cognito de se singulorum iudicio in
unam cohortem eos, qui de rege durius opinati fuerant,
contribuit, aut consumpturus eos aut in ultimis terris in
colonias distributurus. [9]Inde Drancas, Euergetas vel †
Arimaspos † , Parapamesadas ceterosque populos, qui in radice
Caucasi morabantur, subegit. [10]Interea unus ex amicis Darii
Bessus vinctus perducitur, qui regem non solum prodiderat, verum
et interfecerat. [11]Quem in ultionem perfidiae excruciandum
fratri Darii tradidit, reputans non tam hostem suum fuisse Darium
quam amicum eius, a quo esset occisus. [12]Et ut his terris
nomen relinqueret, urbem Alexandream super amnem Tanaim condidit,
intra diem septimum decimum muro sex milium passuum consummato,
translatis in eam trium civitatum populis, quas Cyrus condiderat.
[13]In Bactrianis quoque Sogdianisque XII urbes condidit,
distributis his, quoscumque in exercitu seditiosos habebat.

6. [1]His ita gestis sollemni die amicos in convivium
convocat,[2]ubi orta inter ebrios rerum a Philippo gestarum
mentione praeferre se patri ipse rerumque suarum magnitudinem
extollere caelo tenus coepit adsentante maiore convivarum parte.
[3]Itaque cum unus e senibus, Clitos, fiducia amicitiae regiae,
cuius palmam tenebat, memoriam Philippi tueretur laudaretque eius
res gestas, adeo regem offendit, ut telo a satellite rapto
eundem in convivio trucidaverit. [4]Qua caede exultans mortuo
patrocinium Philippi laudemque paternae militiae obiectabat.
[5]Postquam satiatus caede animus conquievit et in irae locum
successit aestimatio, modo personam occisi, modo causam occidendi
considerans, pigere eum facti coepit;[6]quippe paternas laudes
tam iracunde accepisse se quam nec convicia debuisset, amicumque
senem et innoxium a se occisum inter epulas et pocula dolebat.
[7]Eodem igitur furore in paenitentiam quo pridem in iram versus
mori voluit. [8]Primum in fletus progressus amplecti mortuum,
vulnera tractare, quasi audienti confiteri dementiam, adreptumque
telum in se vertit peregissetque facinus, nisi amici
intervenissent. [9]Mansit haec voluntas moriendi etiam
sequentibus diebus. [10]Accesserat enim paenitentiae nutricis
suae et sororis Cliti recordatio, cuius absentis eum maxime
pudebat:[11]tam foedam illi alimentorum suorum mercedem redditam,
ut, in cuius manibus pueritiam egerat, huic iuvenis et victor
pro beneficiis funera remitteret. [12]Reputabat deinde, quantum
in exercitu suo, quantum apud devictas gentes fabularum atque
invidiae, quantum apud ceteros amicos metum et odium sui
fecerit,[13]quam amarum et triste reddiderit convivium suum, non
armatus in acie quam in convivio terribilior. [14]Tunc Parmenion
et Philotas, tunc Amyntas consobrinus, tunc noverca fratresque
interfecti, tunc Attalus, Eurylochus, Pausanias aliique
Macedoniae extincti principes occurrerunt. [15]Ob haec illi
quadriduo perseverata inedia est, donec exercitus universi
precibus exoratus est, precantis, ne ita morte unius
doleat,[16]ut universos perdat, quos in ultimam deductos
barbariam inter infestas et inritatas bello gentes destituat.
[17]Multum profuere Callisthenis philosophi preces;
condiscipulatu apud Aristotelem familiaris illi et tunc ab ipso
rege ad prodenda memoriae acta eius accitus. [18]Revocato igitur
ad bella animo Chorasmos et Dahas in deditionem accepit.

7. [1]Dein, quod primo ex Persico superbiae regiae more
distulerat ne omnia pariter invidiosiora essent, non salutari,
sed adorari se iubet. [2]Acerrimus inter recusantes Callisthenes
fuit. Quae res et illi et multis principibus Macedonum exitio
fuit, siquidem sub specie insidiarum omnes interfecti.
[3]Retentus tamen est a Macedonibus modus salutandi regis explosa
adoratione.
[4] Post haec Indiam petit, ut Oceano ultimoque Oriente finiret
imperium. [5]Cui gloriae ut etiam exercitus ornamenta
convenirent, phaleras equorum et arma militum argento inducit
exercitumque suum ab argenteis clipeis Argyraspidas appellavit.
[6]Cum ad Nysam urbem venisset, oppidanis non repugnantibus
fiducia religionis Liberi patris, a quo condita urbs erat, parci
iussit, laetus non militiam tantum, verum et vestigia se dei
secutum. [7]Tunc ad spectaculum sacri montis duxit exercitum,
naturalibus bonis, vite hederaque, non aliter vestiti, quam si
manu cultus colentiumque industria exornatus esset. [8]Sed
exercitus eius, ubi ad montem accessit, repentino impetu mentis
in sacros dei ululatus instinctus cum stupore regis sine noxa
discurrit, ut intellegeret non tam oppidanis se parcendo quam
exercitui suo consuluisse. [9]Inde montes Daedalos regnaque
Cleophidis reginae petit. Quae cum se dedidisset ei, concubitu
redemptum regnum ab Alexandro recepit, inlecebris consecuta, quod
armis non poterat;[10]filiumque ab eo genitum Alexandrum
nominavit, qui postea regno Indorum potitus est. [11]Cleophis
regina propter prostratam pudicitiam scortum regium ab Indis
exinde appellata est. [12]Peragrata India cum ad saxum mirae
asperitatis et altitudinis, in quod multi populi confugerant,
pervenisset, cognoscit Herculem ab expugnatione eiusdem saxi
terrae motu prohibitum. [13]Captus itaque cupidine Herculis acta
superare cum summo labore ac periculo potitus saxo omnes eius
loci gentes in deditionem accepit.

8. [1]Vnus ex regibus Indorum fuit, Porus nomine, viribus
corporis et animi magnitudine pariter insignis,[2]qui bellum iam
pridem audita Alexandri opinione in adventum eius parabat.
[3]Commisso itaque proelio exercitum suum Macedonas invadere
iubet, sibi regem eorum privatum hostem deposcit. [4]Nec
Alexander pugnae moram fecit; sed prima congressione vulnerato
equo cum praeceps ad terram decidisset, concursu satellitum
servatur. [5]Porus multis vulneribus obrutus capitur. [6]Qui
victum se adeo doluit, ut, cum veniam ab hoste accepisset, neque
cibum sumere voluerit neque vulnera curari passus sit aegreque
sit ab eo obtentum, ut vellet vivere. [7]Quem Alexander ob
honorem virtutis incolumem in regnum remisit. [8]Duas ibi urbes
condidit; unam Nicaeam, alteram ex nomine equi Bucephalen
vocavit. [9]Inde Adrestas, † Catheanos †, Praesidas, Gangaridas
caesis eorum exercitibus expugnat. [10]Cum ad Sophitis <regnum>
venisset, ubi eum hostium CC milia <peditum et XX milia> equitum
opperiebantur, exercitus omnis non minus victoriarum numero quam
laboribus fessus lacrimis eum deprecatur,[11]finem tandem bellis
faceret; aliquando patriae reditusque meminisset, respiceret
militum annos,[12]quibus vix aetas ad reditum sufficeret.
Ostendere alius canitiem, alius vulnera, alius aetate consumpta
corpora, alius cicatricibus exhausta;[13]solos se esse, qui
duorum regum, Philippi Alexandrique, continuam militiam
pertulerint. [14]Tantum orare, ut reliquias saltim suas paternis
sepulcris reddat, quorum non studiis deficiatur quam
annis,[15]ac, si non militibus, vel ipsi sibi parcat, ne fortunam
suam nimis onerando fatiget. [16]Motus his tam iustis precibus
velut in finem victoriae castra solito magnificentiora fieri
iussit, quorum molitionibus et hostis terreretur et posteris
admiratio sui relinqueretur. [17]Nullum opus laetius milites
fecere. Itaque caesis hostibus cum gratulatione in eadem
reverterunt.

9. [1]Inde Alexander ad amnem Acesinem pergit; per hunc in
Oceanum devehitur. [2]Ibi Agensonas Sibosque, quos Hercules
condidit, in deditionem accepit. [3]Hinc in Mandros et Sudracas
navigat, quae gentes eum armatis LXXX milibus peditum et LX
milibus equitum excipiunt. [4]Cum proelio victor esset, exercitum
ad urbem eorum ducit. [5]Quam desertam a defensoribus cum de
muro, quem primus ceperat, animadvertisset, in urbis planitiem
sine ullo satellite desiliit. [6]Itaque cum eum hostes solum
conspexissent, clamore edito undique concurrunt, si possint in
uno capite orbis bella finire et ultionem tot gentibus dare.
[7]Nec minus Alexander constanter restitit et unus adversus tot
milia proeliatur. [8]Incredibile dictu est, ut eum non multitudo
hostium, non vis magna telorum, non tantus lacessentium clamor
terruerit, solus tot milia ceciderit ac fugaverit. [9]Vbi vero
obrui multitudine se vidit, trunco se, qui tum propter murum
stabat, adplicuit,[10]cuius auxilio tutus cum diu agmen
sustinuisset, tandem cognito periculo eius amici ad eum
desiliunt, ex quibus multi caesi;[11]proeliumque tam diu anceps
fuit, quoad omnis exercitus muris deiectis in auxilium veniret.
[12]In eo proelio sagitta sub mamma traiectus cum sanguinis fluxu
deficeret, genu posito tam diu proeliatus est, donec eum, a quo
vulneratus fuerat, occideret. [13]Curatio vulneris gravior ipso
vulnere fuit.

10. [1]Itaque ex magna desperatione tandem saluti redditus
Polyperconta cum exercitu Babyloniam mittit, ipse cum lectissima
manu navibus conscensis Oceani litora peragrat. [2]Cum venisset
ad urbem Ambi regis, oppidani invictum ferro audientes sagittas
veneno armant atque ita gemino mortis vulnere hostem a muris
submoventes plurimos interficiunt. [3]Cum inter multos vulneratus
etiam Ptolomeus esset moriturusque iam iamque videretur, per
quietem regi monstrata in remedia veneni herba est, qua in potu
accepta statim periculo liberatus est maiorque pars exercitus hoc
remedio servata. [4]Expugnata deinde urbe reversus in navem
Oceano libamenta dedit, prosperum in patriam reditum
precatus;[5]ac veluti curru circa metam acto, positis imperii
terminis, quatenus aut terrarum solitudines prodire passae sunt
aut mare navigabile fuit, secundo aestu ostio fluminis Indi
invehitur. [6]Ibi in monumenta a se rerum gestarum urbem Barcem
condidit arasque statuit relicto ex numero amicorum litoralibus
Indis praefecto. [7]Inde iter terrestre facturus, cum arida loca
medii itineris dicerentur, puteos opportunis locis fieri
praecepit, quibus ingenti dulci aqua inventa Babyloniam redit.
[8]Ibi multae devictae gentes praefectos suos accusaverunt, quos
sine respectu amicitiae Alexander in conspectu legatorum necari
iussit. [9]Filiam post haec Darii regis Statiram in matrimonium
recepit;[10]sed et optimatibus Macedonum lectas ex omnibus
gentibus nobilissimas virgines tradidit, ut communi facto crimen
regis levaretur.

11. [1]Hinc ad contionem exercitus vocat et promittit se aes
alienum omnium propria inpensa soluturum, ut praedam praemiaque
integra domos ferant. [2]Insignis haec munificentia non summa
tantum, verum etiam titulo muneris fuit nec a debitoribus magis
quam creditoribus gratius excepta, quoniam utrisque exactio
pariter ac solutio difficilis erat. [3]XX milia talentum in hos
sumptus expensa. [4]Dimissis veteranis exercitum iunioribus
supplet. [5]Sed retenti veteranorum discessum aegre ferentes
missionem et ipsi flagitabant nec annos, sed stipendia sua
numerari iubebant, pariter in militiam lectos pariter sacramento
solvi aequum censentes. [6]Nec iam precibus, sed convicio
agebant, iubentes eum solum cum patre suo Hammone inire bella,
quatenus milites suos fastidiat. [7]Contra ille nunc castigare
milites, nunc lenibus verbis monere, ne gloriosam militiam
seditionibus infuscarent. [8]Ad postremum cum verbis nihil
proficeret, ad corripiendos seditionis auctores e tribunali in
contionem armatam inermis ipse desiluit et nemine prohibente
tredecim correptos manu sua ipse- ad supplicium duxit. [9]Tantam
vel illis moriendi patientiam metus regis vel huic exigendi
supplicii constantiam disciplina militaris dabat.

12. [1]Inde separatim auxilia Persarum in contione adloquitur.
[2]Laudat perpetuam illorum cum in se tum in pristinos reges
fidem; sua in illos beneficia commemorat, ut numquam quasi
victos, sed veluti victoriae socios habuerit, denique se in
illorum, non illos in gentis suae morem transisse, adfinitatibus
conubiorum victos victoribus miscuisse. [3]Hinc quoque ait
custodiam corporis sui non Macedonibus tantum se, verum et illis
crediturum. [4]Atque ita mille ex his iuvenes in numerum
satellitum legit auxiliorumque portionem formatam in disciplinam
Macedonum exercitui suo miscet. [5]Quam rem aegre Macedones
tulerunt, iactantes hostes suos in officium suum a rege
subiectos. [6]Tunc universi flentes regem adeunt; orant,
suppliciis suis potius saturaret se quam contumeliis. [7]Qua
modestia obtinuerunt, ut undecim milia militum veteranorum
exauctoraret. [8]Sed et ex amicis dimissi senes Polypercon,
Clitos, Gorgias, Polydamas, <Ammadas,> Antigenes. [9]Dimissis
Crateros praeponitur, iussus praeesse Macedonibus in Antipatri
locum, Antipatrumque cum supplemento tironum in locum eius
evocat. [10]Stipendia revertentibus veluti militantibus data.
[11] Dum haec aguntur, unus ex amicis eius Hephaestion decedit,
dotibus primo formae pueritiaeque, mox obsequiis regi percarus.
[12]Quem contra decus regium Alexander diu luxit tumulumque ei
duodecim milium talentum fecit eumque post mortem coli ut deum
iussit.

13. [1]Ab ultimis litoribus Oceani Babyloniam revertenti
nuntiatur legationes Karthaginiensium ceterarumque Africae
civitatium, sed et Hispaniarum, Siciliae, Galliae, Sardiniae,
nonnullas quoque ex Italia adventum eius Babyloniae opperiri.
[2]Adeo universum terrarum orbem nominis eius terror invaserat,
ut cunctae gentes veluti destinato sibi regi adularentur. [3]Hac
igitur ex causa Babyloniam festinanti, velut conventum terrarum
orbis acturo, quidam ex magis praedixit, ne urbem introiret,
testatus hunc locum ei fatalem fore. [4]Ob haec omissa Babylonia
in Borsipam urbem trans Euphraten, desertam olim, concessit.
[5]Ibi ab Anaxarcho philosopho conpulsus est rursus magorum
praedicta contemnere ut falsa et incerta et, si fatis constent,
ignota mortalibus ac, si naturae debeantur, inmutabilia.
[6]Reversus igitur Babyloniam multis diebus otio datis
intermissum olim convivium sollemniter instituit;[7]totusque in
laetitiam effusus cum diei noctem pervigilem iunxisset,
recedentem iam e convivio Medius Thessalus instaurata comisatione
et ipsum et sodales eius invitat. [8]Accepto poculo media
potione repente velut telo confixus[9]ingemuit elatusque convivio
semianimis tanto dolore cruciatus est, ut ferrum in remedia
posceret tactumque hominum velut vulnera indolesceret. [10]Amici
causas morbi intemperiem ebrietatis disseminaverunt, re autem
vera insidiae fuerunt, quarum infamiam successorum potentia
oppressit.

14. [1]Auctor insidiarum Antipater fuit, qui cum carissimos
amicos eius interfectos videret, Alexandrum Lyncestam, generum
suum, occisum,[2]se magnis rebus in Graecia gestis non tam gratum
apud regem quam invidiosum esse,[3]a matre quoque eius Olympiade
variis se criminationibus vexatum. [4]Huc accedebant ante paucos
dies supplicia in praefectos devictarum nationum crudeliter
habita. [5]Ex quibus rebus se quoque a Macedonia non ad
societatem militiae, sed ad poenam vocatum arbitrabatur.
[6]Igitur ad occupandum regem Cassandrum filium dato veneno
subornat, qui cum fratribus Philippo et Iolla ministrare regi
solebat, cuius veneni tanta vis fuit,[7]ut non aere, non ferro,
non testa contineretur, nec aliter ferri nisi in ungula equi
potuerit; praemonito filio, ne alii quam Thessalo et fratribus
crederet. [8]Hac igitur causa apud Thessalum paratum repetitumque
convivium est. [9]Philippus et Iollas praegustare ac temperare
potum regis soliti in aqua frigida venenum habuerunt, quam
praegustatae iam potioni supermiserunt.

15. [1]Quarto die Alexander indubitatam mortem sentiens agnoscere
se fatum domus maiorum suorum ait, nam plerosque Aeacidarum
intra XXX annum defunctos. [2]Tumultuantes deinde milites
insidiisque perire regem suspicantes ipse sedavit eosque omnes,
cum prolatus in editissimum urbis locum esset, ad conspectum suum
admisit osculandamque dexteram suam flentibus porrexit. [3]Cum
lacrimarent omnes, ipse non sine lacrimis tantum, verum sine ullo
tristioris mentis argumento fuit, ut quosdam inpatientius
dolentes consolatus sit, quibusdam mandata ad parentes eorum
dederit:[4]adeo sicuti in hostem, ita et in mortem invictus
animus fuit. [5]Dimissis militibus circumstantes amicos
percontatur, videanturne similem sibi reperturi regem.
[6]Tacentibus cunctis tum ipse, ut hoc nesciat, ita illud scire
vaticinarique se ac paene oculis videre dixit, quantum sit in hoc
certamine sanguinis fusura Macedonia, quantis caedibus, quo
cruore mortuo sibi parentatura. [7]Ad postremum corpus suum in
Hammonis templum condi iubet. [8]Cum deficere eum amici viderent,
quaerunt, quem imperii faciat heredem. Respondit "dignissimum".
[9]Tanta illi magnitudo animi fuit, ut, cum Herculem filium, cum
fratrem Arridaeum, cum Roxanen uxorem praegnantem relinqueret,
oblitus necessitudinum dignissimum nuncuparit heredem:[10]prorsus
quasi nefas esset viro forti alium quam virum fortem succedere,
aut tanti regni opes aliis quam probatis relinqui. [11]Hac voce
veluti bellicum inter amicos cecinisset aut malum Discordiae
misisset, ita omnes in aemulationem consurgunt et ambitione vulgi
tacitum favorem militum quaerunt. [12]Sexta die praeclusa voce
exemptum digito anulum Perdiccae tradidit, quae res gliscentem
amicorum dissensionem sedavit. [13]Nam etsi non voce nuncupatus
heres, iudicio tamen electus videbatur.

16. [1]Decessit Alexander mense Iunio, annos tres et XXX natus,
vir supra humanam potentiam magnitudine animi praeditus. [2]Qua
nocte eum mater Olympias concepit, visa per quietem est cum
ingenti serpente volutari, nec decepta somnio est, nam profecto
maius humana mortalitate opus utero tulit;[3]quam cum Aeacidarum
gens ab ultima saeculorum memoria et regna patris, fratris,
mariti ac deinceps maiorum omnium inlustraverint, nullius tamen
nomine quam filii clarior fuit. [4]Prodigia magnitudinis eius
ipso ortu nonnulla apparuere. [5]Nam ea die, qua natus est, duae
aquilae tota die perpetes supra culmen domus patris eius
sederunt, omen duplicis imperii, Europae Asiaeque, praeferentes.
[6]Eadem quoque die nuntium pater eius duarum victoriarum
accepit, altera belli Illyrici, altera certaminis Olympici, in
quod quadrigarum currus miserat, quod omen universarum terrarum
victoriam infanti portendebat. [7]Puer acerrimis litterarum
studiis eruditus fuit. [8]Exacta pueritia per quinquennium sub
Aristotele doctore, inclito omnium philosophorum, crevit.
[9]Accepto deinde imperio regem se terrarum omnium ac mundi
appellari iussit[10]tantamque fiduciam sui militibus fecit, ut
illo praesente nullius hostis arma nec inermes timuerint.
[11]Itaque cum nullo hostium umquam congressus est, quem non
vicerit, nullam urbem obsedit, quam non expugnaverit, nullam
gentem adiit, quam non calcaverit. [12]Victus denique ad
postremum est non virtute hostili, sed insidiis suorum et fraude
civili.


 LIBER XIII  


1. [1]Extincto in ipso aetatis ac victoriarum flore Alexandro
Magno triste apud omnes tota Babylonia silentium fuit. [2]Sed nec
devictae gentes fidem nuntio habuerunt, quod ut invictum regem
ita inmortalem esse crediderant,[3]recordantes quotiens praesenti
morte ereptus esset, quam saepe pro amisso repente se non
sospitem tantum suis, verum etiam victorem obtulisset. [4]Vt vero
mortis eius fides adfuit, omnes barbarae gentes paulo ante ab eo
devictae non ut hostem, sed ut parentem luxerunt. [5]Mater
quoque Darii regis, quae amisso filio a fastigio tantae
maiestatis in captivitatem redacta indulgentia victoris in eam
diem vitae non paenituerat, audita morte Alexandri mortem sibi
ipsa conscivit, non quod hostem filio praeferret,[6]sed quod
pietatem filii in eo, quem ut hostem timuerat, experta esset.
[7]Contra Macedones versa vice non ut civem ac tantae maiestatis
regem, verum ut hostem amissum gaudebat, et severitatem nimiam et
adsidua belli pericula execrantes. [8]Huc accedebat, quod
principes regnum et imperia, vulgus militum thesauros et grande
pondus auri velut inopinatam praedam spectabant, illi
successionem regni, hi opum ac divitiarum hereditatem cogitantes.
[9]Erant enim in thesauris L milia talentum et in annuo
vectigali tributo tricena milia. [10]Sed nec amici Alexandri
frustra regnum spectabant. Nam eius virtutis ac venerationis
erant, ut singulos reges putares;[11]quippe ea formae pulchritudo
et proceritas corporis et virium ac sapientiae magnitudo in
omnibus fuit, ut qui eos ignoraret, non ex una gente, sed ex toto
terrarum orbe electos iudicaret. [12]Neque enim umquam ante
Macedonia vel ulla gens alia tam clarorum virorum proventu
floruit,[13]quos primo Philippus, mox Alexander tanta cura
legerat, ut non tam ad societatem belli quam in successionem
regni electi viderentur. [14]Quis igitur miretur talibus
ministris orbem terrarum victum, cum exercitus Macedonum tot non
ducibus, sed regibus regeretur?[15]Qui numquam sibi repperissent
pares, si non inter se concurrissent, multosque Macedonia
provincia Alexandros habuisset, nisi Fortuna eos aemulatione
virtutis in perniciem mutuam armasset.

2. [1]Ceterum occiso Alexandro non ut laeti ita et securi fuere
omnibus unum locum conpetentibus,[2]nec minus milites quam
invicem se timebant, quorum et libertas solutior et favor
incertus erat. [3]Inter ipsos vero aequalitas discordiam augebat
nemine tantum ceteros excedente, ut ei aliquis se submitteret.
[4]Armati itaque in regiam coeunt ad firmandum rerum praesentium
statum. [5]Perdicca censet Roxanes expectari partum, quae exacto
mense octavo matura iam ex Alexandro erat, et si puerum
peperisset, hunc dari successorem patri. [6]Meleager negat
differenda in partus dubios consilia, neque expectandum, dum
reges sibi nascerentur, cum iam genitis uti liceret;[7]seu puer
illis placeat, esse Pergami filium Alexandri natum ex Barsine,
nomine Herculem, seu mallent iuvenem,[8]esse in castris fratrem
Alexandri Arridaeum, comem et cunctis non suo tantum, verum et
patris Philippi nomine acceptissimum. [9]Ceterum Roxanen esse
originis Persicae, nec esse fas, ut Macedonibus ex sanguine
eorum, quorum regna deleverint, reges constituantur,[10]quod nec
ipsum Alexandrum voluisse dicit; denique morientem nullam de eo
mentionem habuisse. [11]Ptolomeus recusabat regem Arridaeum non
propter maternas modo sordes, quod ex Larissaeo scorto
nasceretur, sed etiam propter valetudinem maiorem, quam
patiebatur, ne ille nomen regis, alius imperium
teneret;[12]melius esse ex his legi, qui prae virtute regi suo
proximi fuerint, qui provincias regant, quibus bella mandentur,
quam sub persona regis indignorum imperio subiciantur. [13]Vicit
Perdiccae sententia consensu universorum. [14]Placuit itaque
Roxanes expectari partum, et, si puer natus fuisset, tutores
Leonatum et Perdiccam et Crateron et Antipatrum constituunt
confestimque in tutorum obsequia iurant.

3. [1]Cum equites quoque idem fecissent, pedites indignati nullas
sibi consiliorum partes relictas Arridaeum, Alexandri fratrem,
regem appellant satellitesque illi ex tribu sua legunt et nomine
Philippi patris vocari iubent. [2]Quae cum nuntiata equitibus
essent, legatos ad mitigandos eorum animos duos ex proceribus,
Attalum et Meleagrum mittunt, qui potentiam ex vulgi adulatione
quaerentes omissa legatione militibus consentiunt. [3]Statim et
seditio crevit, ubi caput et consilium habere coepit. [4]Tum ad
delendum equitatum cuncti in regiam armati inrumpunt,[5]quo
cognito equites trepidi ab urbe discedunt castrisque positis et
ipsi pedites terrere coeperunt. [6]Sed nec procerum inter se odia
cessabant. [7]Attalus ad interficiendum Perdiccam, ducem partis
alterius, mittit,[8]ad quem armatum et ultro provocantem cum
accedere percussores ausi non fuissent, tanta constantia
Perdiccae fuit, ut ultro ad pedites veniret et in contionem
vocatos edoceret, quod facinus molirentur. [9]Respicerent contra
quos arma sumpsissent: non illos Persas, sed Macedonas, non
hostes, sed cives esse, plerosque etiam cognatos eorum, certe
conmilitones, eorundem castrorum ac periculorum
socios;[10]edituros deinde egregium hostibus suis spectaculum, ut
quorum armis victos se doleant, eorum mutuis caedibus gaudeant,
parentaturosque sanguine suo manibus hostium a se interfectorum.

4. [1]Haec cum pro singulari facundia sua Perdicca perorasset,
adeo movit pedites, ut probato consilio eius dux ab omnibus
legeretur. [2]Tum equites in concordiam revocati in Arridaeum
regem consentiunt. [3]Servata est portio regni Alexandri filio,
si natus esset. [4]Haec agebant posito in medio Alexandri
corpore, ut maiestas eius testis decretorum esset.
[5] His ita compositis Macedoniae et Graeciae Antipater
praeponitur, regiae pecuniae custodia Cratero traditur, castrorum
et exercitus et regum cura Meleagro et Perdiccae
adsignatur;[6]iubeturque Arridaeus rex corpus Alexandri in
Hammonis templum deducere. [7]Tunc Perdicca, infensus seditionis
auctoribus, repente ignaro collega lustrationem castrorum propter
mortem regis in posterum edicit. [8]Postquam armatum exercitum
in campo constituit, consentientibus universis evocatos, dum
transit, de singulis manipulis seditiosos supplicio tradi occulte
iubet. [9]Reversus inde inter principes provincias dividit,
simul ut et aemulos removeret et munus imperii beneficii sui
faceret. [10]Prima Ptolomeo Aegyptus et Africae Arabiaeque pars
sorte venit, quem ex gregario milite Alexander virtutis causa
provexerat;[11]cui ad tractandam provinciam Cleomenes, qui
Alexandriam aedificaverat, additur. [12]Confinem huic provinciae
Syriam Laomedon Mytilenaeus, Ciliciam Philotas accipiunt.
[13]Pitho Illyrius Mediae maiori, Atropatos minori, socer
Perdiccae, praeponitur. [14]Susiana gens Coeno, Phrygia maior
Antigono, Philippi filio, adsignatur. [15]Lyciam et Pamphyliam
Nearchus, Cariam Cassander, Lydiam Menander sortiuntur.
[16]Leonato minor Phrygia evenit; Thracia et regiones Pontici
maris Lysimacho, Cappadocia cum Paphlagonia Eumeni data.
[17]Summus castrorum tribunatus Seleuco, Antiochi filio, cessit.
[18]Stipatoribus regiis satellitibusque Cassander, filius
Antipatri, praeficitur. [19]In Bactriana ulteriore et Indiae
regionibus priores praefecti retenti. [20]Seras inter amnes
Hydaspem et Indum Taxiles habebat. [21]In colonias in Indis
conditas Pithon, Agenoris filius, mittitur. Parapamenos, finem
Caucasi montis, Oxyartes accepit. [22]Arachossi Cedrossique
Sibyrtio traduntur; Drancae et Arei Stasanori. [23]Bactrianos
Amyntas sortitur, Sogdianos † Soleus † Staganor, Parthos
Philippus, Hyrcanos Phrataphernes, Carmanos Tleptolemus, Persas
Peucestes, Babylonios Archon Pellaeus, Arcesilaus Mesopotamiam.
[24]Haec divisio velut fatale munus singulis contigisset, ita
magna incrementorum memoria plurimis fuit;[25]siquidem non magno
post tempore, quasi regna, non praefecturas divisissent, sic
reges ex praefectis facti magnas opes non sibi tantum paraverunt,
verum etiam posteris reliquerunt.

5. [1]Dum haec in Oriente aguntur, in Graecia Athenienses et
Aetoli bellum, quod iam vivo Alexandro moverant, summis viribus
instruebant. [2]Causae belli erant, quod reversus ab India
Alexander epistulas in Graeciam scripserat, quibus omnium
civitatium exules, praeter caedis damnati, restituebantur.
[3]Quae recitatae praesenti universa Graecia in mercatu Olympiaco
magnos motus fecerunt,[4]quia plurimi non legibus pulsi patria,
sed per factionem principum fuerunt, verentibus isdem
principibus, ne revocati potentiores in re publica fierent.
[5]Palam igitur iam tunc multae civitates libertatem bello
vindicandam fremebant. [6]Principes tamen omnium Athenienses et
Aetoli fuere. [7]Quod cum nuntiatum Alexandro esset, mille naves
longas sociis imperari praeceperat, quibus in Occidente bellum
gereret, excursurusque cum valida manu fuerat ad Athenas
delendas. [8]Igitur Athenienses contracto XXX milium exercitu et
ducentis navibus bellum cum Antipatro, cui Graecia sorte
evenerat, gerunt eumque detractantem proelium et Heracleae urbis
moenibus tuentem se obsidione cingunt. [9]Eodem tempore
Demosthenes, Atheniensis orator, pulsus patria ob crimen accepti
ab Harpago auri, qui crudelitatem Alexandri fugerat, quod
civitatem in eiusdem Alexandri bellum inpelleret, forte Megaris
exulabat. [10]Qui ut missum ab Atheniensibus Hyperidem legatum
cognovit, qui Peloponneson in societatem armorum sollicitaret,
secutus eum Sicyona, Argos et Corinthum ceterasque civitates
eloquentia sua Atheniensibus iunxit. [11]Ob quod factum missa ab
Atheniensibus obviam navi ab exilio revocatur. [12]Interim in
obsidione Antipatri Leosthenes, dux Atheniensium, telo a muris in
transeuntem iacto occiditur. [13]Quae res tantum animorum
Antipatro dedit, ut etiam vallum rescindere auderet. [14]Auxilium
deinde a Leonato per legatos petit, qui cum venire cum exercitu
nuntiatus esset, obvii ei Athenienses cum instructis copiis
fuere, ibique equestri proelio gravi vulnere ictus extinguitur.
[15]Antipater tametsi auxilia sua videret victa, morte tamen
Leonati laetatus est; quippe et aemulum sublatum et vires eius
accessisse sibi gratulabatur. [16]Statim igitur exercitu eius
recepto, cum par hostibus etiam proelio videretur, solutus
obsidione in Macedoniam concessit. [17]Graecorum quoque copiae
finibus Graeciae hoste pulso in urbes dilapsae.

6. [1]Interea Perdicca bello Ariarathi, regi Cappadocum, inlato
proelio victor nihil praemii praeter vulnera et pericula
rettulit. [2]Quippe hostes ab acie in urbem recepti occisis
coniugibus et liberis domos quisque suas cum omnibus copiis
incenderunt;[3]eodem congestis etiam servitiis semet ipsi
praecipitant, ut nihil hostis victor suarum rerum praeter
incendii spectaculo frueretur. [4]Inde, ut viribus auctoritatem
regiam adquireret, ad nuptias Cleopatrae, sororis Alexandri Magni
et alterius Alexandri quondam uxoris, non aspernante Olympiade,
matre eius, intendit,[5]sed prius Antipatrum sub adfinitatis
obtentu capere cupiebat. [6]Itaque fingit se in matrimonium
filiam eius petere, quo facilius ab eo supplementum tironum ex
Macedonia obtineret. [7]Quem dolum praesentiente Antipatro, dum
duas eodem tempore uxores quaerit, neutram obtinuit. [8]Post haec
bellum inter Antigonum et Perdiccam oritur. [9]Antigono Crateros
et Antipater auxilium ferebant, qui facta cum Atheniensibus pace
Polyperconta Graeciae et Macedoniae praeponunt. [10]Perdicca
alienatis regibus, Arridaeo et Alexandro, Magni filio, in
Cappadocia, quorum cura illi mandata fuerat, de summa belli
<amicos> in consilium adhibet. [11]Quibusdam placebat bellum in
Macedoniam transferri, ad ipsum fontem et caput regni, ubi et
Olympias esset, mater Alexandri,[12]non mediocre momentum partium
et civium favor propter Alexandri Philippique nomina;[13]sed in
rem visum est ab Aegypto incipero, ne in Macedoniam profectis
Asia a Ptolomeo occuparetur. [14]Eumeni praeter provincias, quas
acceperat, Paphlagonia et Caria et Lycia et Phrygia adiciuntur.
[15]Ibi Crateron et Antipatrum opperiri iubetur; adiutores ei
dantur cum exercitibus suis frater Perdiccae Alcetas et
Neoptolemus;[16]Clito cura classis traditur; Cilicia Philotae
adempta Philoxeno datur; ipse Perdicca Aegyptum cum ingenti
exercitu petit. [17]Sic Macedonia in duas partes discurrentibus
ducibus in sua viscera armatur, ferrumque ab hostili bello in
civilem sanguinem vertit, exemplo furentium manus ac membra sua
ipsa caesura. [18]Sed Ptolomeus in Aegypto sollerti industria
magnas opes parabat. [19]Quippe et Aegyptios insigni moderatione
in favorem sui sollicitaverat et reges finitimos beneficiis
obsequiisque devinxerat;[20]terminos quoque imperii adquisita
Cyrene urbe ampliaverat factusque iam tantus erat, ut non tam
timeret hostem quam timendus ipse hostibus esset.

7. [1]Cyrene autem condita fuit ab Aristaeo, cui nomen Battos
propter linguae obligationem fuit. [2]Huius pater Grinus, rex
Therae insulae, cum ad oraculum Delphos propter dedecus
adulescentis filii nondum loquentis deum deprecaturus venisset,
responsum accepit, quo iubebatur filius eius Battos Africam
petere et urbem Cyrenen condere; usum ibi linguae accepturum.
[3]Cum responsum ludibrio simile videretur propter solitudinem
Therae insulae, ex qua coloni ad urbem condendam in Africam tam
vastae regionis proficisci iubebantur, res omissa est.
[4]Interiecto deinde tempore velut contumaces pestilentia deo
parere conpelluntur, quorum tam insignis paucitas fuit, ut vix
unam navem conplerent. [5]Cum venissent in Africam, pulsis
accolis montem Cyran et propter amoenitatem loci et propter
fontis ubertatem occupavere. [6]Ibi Battos, dux eorum, linguae
nodis solutis loqui primum coepit, quae res animos eorum ex
promissis dei iam parte percepta in reliquam spem condendae urbis
accendit. [7]Positis igitur castris opinionem veteris fabulae
accipiunt, Cyrenen, eximiae pulchritudinis virginem, a Thessaliae
monte Pelio ab Apolline raptam perlatamque in eiusdem montis
iuga; cuius collem occupaverant, a deo repletam quattuor pueros
peperisse, Nomium, Aristaeum, Autuchum, Agraeum,[8]missos a patre
Hypseo, rege Thessaliae, qui perquirerent virginem, loci
amoenitate captos in isdem terris cum virgine resedisse;[9]ex his
pueris tres adultos in Thessaliam reversos avita regna
recepisse;[10]Aristaeum in Arcadia late regnasse, eumque primum
et apium et mellis usum et lactis ad coagula hominibus tradidisse
solstitialisque ortus sideris primum invenisse. [11]Quibus
auditis Battos virginis nomine ex responsis agnito urbem Cyrenen
condidit.

8. [1]Igitur Ptolomeus huius urbis auctus viribus bellum in
adventum Perdiccae parabat. [2]Sed Perdiccae plus odium
adrogantiae quam vires hostium nocebat, quam exosi etiam socii ad
Antipatrum gregatim profugiebant. [3]Neoptolemus quoque in
auxilium Eumeni relictus non solum transfugere, verum etiam
prodere partium exercitum voluit. [4]Quam rem cum praesensisset
Eumenes, cum proditore decernere proelio necesse habuit.
[5]Victus Neoptolemus ad Antipatrum et Polyperconta profugit
eisque persuadet, ut continuatis mansionibus laeto ex victoria et
securo fuga sua Eumeni superveniant. [6]Sed res Eumenen non
latuit. Itaque insidiae in insidiatores versae, et qui securum
adgressuros se putabant, securis in itinere et pervigilio noctis
fatigatis occursum est. [7]In eo proelio Polypercon occiditur.
Neoptolemus quoque cum Eumene congressus diu mutuis vulneribus
acceptis conluctatus est; in summa victus occumbit. [9]Victor
igitur duobus proeliis continuis Eumenes adflictas partes
transitione sociorum paululum sustentavit. [10]Ad postremum tamen
Perdicca occiso ab exercitu hostis cum Pithone [et] Illyrio et
Alceta, fratre Perdiccae, appellatur bellumque adversus eos
Antigono decernitur.


 LIBER XIV  


1. [1] Eumenes ut Perdiccam occisum, se hostem a Macedonibus
iudicatum bellumque Antigono decretum cognovit, ultro ea
militibus suis indicavit,[2]ne fama aut rem in maius extolleret
aut militum animos rerum novitate terreret;[3]simul an, ut circa
se animati essent cognosceret, sumpturus consilium ex motu
universorum. [4]Constanter tamen praefatus est, si cui haec
terrori essent, habere eum discedendi potestatem. [5]Qua voce
adeo cunctos in studium partium suarum induxit, ut ultra bellum
omnes hortarentur rescissurosque se ferro decreta Macedonum
adfirmarent. [6]Tunc exercitu in Aeoliam promoto pecunias
civitatibus imperat, recusantes dare hostiliter diripit. [7]Inde
Sardas profectus ad Cleopatram, sororem Alexandri Magni, ut eius
voce centuriones principalesque confirmarentur, existimaturos ibi
maiestatem regiam verti, unde soror Alexandri staret. [8]Tanta
veneratio magnitudinis Alexandri erat, ut etiam per vestigia
mulierum favor sacrati eius nominis quaereretur. [9]Cum reversus
in castra esset, epistulae totis castris abiectae inveniuntur,
quibus his, qui Eumenis caput ad Antigonum detulissent, magna
praemia definiebantur. [10]His cognitis Eumenes vocatis ad
contionem militibus primo gratias agit, quod nemo inventus esset,
qui spem cruenti praemii fidei sacramenti anteponeret,[11]tum
deinde callide subnectit confictas has a se epistulas ad
experiundos suorum animos esse. [12]Ceterum salutem suam in
omnium potestate esse, nec Antigonum nec quemquam ducum sic velle
vincere, ut ipse in se exemplum pessimum statuat. [13]Hoc facto
et in praesenti labantium animos deterruit et in futurum
providit, ut, si quid simile accidisset, non se ab hoste
corrumpi, sed ab duce temptari arbitrarentur.
[14] Omnes igitur operam suam certatim ad custodiam salutis eius
offerunt,
2. [1] cum interim Antigonus cum exercitu supervenit castrisque
positis postera die in aciem procedit. [2]Nec Eumenes moram
proelio fecit; qui victus in munitum quoddam castellum confugit.
[3]Vbi cum videret se fortunam obsidionis subiturum, maiorem
exercitus partem dimisit, ne aut consensu multitudinis hosti
traderetur aut obsidio ipsa multitudine gravaretur. [4]Legatos
deinde ad Antipatrum, qui solus par Antigoni viribus videbatur,
supplices mittit, a quo cum auxilia Eumeni missa Antigonus
didicisset, ab obsidione recessit. [5]Erat quidem solutus ad
tempus metu mortis Eumenes, sed nec salutis dimisso exercitu
magna spes erat. [6]Omnia igitur circumspicienti optimum visum
est ad Alexandri Magni Argyraspidas, invictum exercitum et tot
victoriarum praefulgentem gloria, decurrere[7]Sed Argyraspides
post Alexandrum omnes duces fastidiebant, sordidam militiam sub
aliis post tanti regis memoriam existimantes. [8]Itaque Eumenes
blandimentis agere, suppliciter singulos adloqui, nunc
conmilitones suos, nunc patronos appellans, periculorum
orientalium socios, nunc refugia salutis suae et unica praesidia,
commemorans solos esse,[9]quorum virtute Oriens sit domitus,
solos, qui militiam Liberi patris, qui Herculis monumenta
superarint;[10]per hos Alexandrum magnum factum, per hos divinos
honores et inmortalem gloriam consecutum. [11]Orat, ut non tam
ducem se quam conmilitonem recipiant unumque ex corpore suo esse
velint. [12]Receptus hac lege paulatim imperium, primum monendo
singulos, mox quae perperam facta erant blande corrigendo
usurpat; nihil in castris sine illo agi, nihil administrari sine
sollertia illius poterat.

3. [1]Ad postremum cum Antigonum venire cum exercitu nuntiatum
esset, conpellit in aciem descendere. [2]Ibi cum ducis imperia
contemnunt, hostium virtute superantur. [3]In eo proelio non
gloriam tantum tot bellorum cum coniugibus et liberis, sed et
praemia longa militia parta perdiderunt. [4]Sed Eumenes, qui
auctor cladis erat nec aliam spem salutis reliquam habebat,
victos hortabatur. [5]Nam et virtute eos superiores fuisse
adfirmabat, quippe ab his V milia hostium caesa, et si in bello
perstent, ultro hostes pacem petituros. [6]Damna, quibus se
victos putent, duo milia mulierum et paucos infantes et servitia
esse, quae melius vincendo possint reparare quam deserendo
victoriam. [7]Porro Argyraspides neque fugam se temptaturos
dicunt post damna patrimoniorum et post coniuges amissas, neque
bellum gesturos contra liberos suos;[8]ultroque eum conviciis
agitant, quod se post tot annos emeritorum stipendiorum redeuntes
domum cum praemiis tot bellorum ab ipsa missione rursus in novam
militiam inmensaque bella revocaverit,[9]et a laribus iam quodam
modo suis et ab ipso limine patriae abductos inanibus promissis
deceperit,[10]nunc quoque amissis omnibus felicis militiae
quaestibus ne victos quidem in misera et inopi senecta quiescere
sinat. [11]Ignaris deinde ducibus confestim ad Antigonum legatos
mittunt petentes, ut sua reddi iubeat. Is redditurum se
pollicetur, si Eumenen sibi tradant. [12]Quibus cognitis Eumenes
cum paucis fugere temptavit; sed retractus desperatis rebus, cum
concursus multitudinis factus esset, petit ut postremum sibi
adloqui exercitum liceret.

4. [1]Iussus ab universis dicere facto silentio laxatisque
vinculis prolatam, sicut erat catenatus, manum ostendit.
[2]"Cernitis, milites" inquit, "habitum atque ornamenta ducis
vestri, quae mihi non hostium quisquam inposuit; nam hoc etiam
solacio foret. [3]Vos me ex victore victum, vos me ex imperatore
captivum fecistis, qui ter intra hunc annum in mea verba iure
iurando obstricti estis. [4]Sed ista omitto, neque enim miseros
convicia decent;[5]unum oro, si propositorum Antigoni in meo
capite summa consistit, inter vos me velitis mori. [6]Nam neque
illius interest, quemadmodum aut ubi cadam, et ego fuero
ignominia mortis liberatus. [7]Hoc si inpetro, solvo vos iure
iurando, quotiens vos sacramento mihi devovistis. [8]Aut si ipsos
pudet roganti vim adhibere, ferrum huc date et permittite, quod
vos facturos pro imperatore iurastis, imperatorem pro vobis sine
religione iuris iurandi facere". [9]Cum non obtineret, preces in
iram vertit. [10]"At vos," ait, "devota capita, respiciant dii
periuriorum vindices talesque vobis exitus dent, quales vos
ducibus vestris dedistis. [11]Nempe vos idem paulo ante et
Perdiccae sanguine estis aspersi et in Antipatrum eadem moliti.
[12]Ipsum denique Alexandrum, si fas fuisset eum mortali manu
cadere, interempturi, quod maximum erat, seditionibus agitastis.
[13]Vltima nunc ego perfidorum victima has vobis diras atque
inferias dico:[14]ut inopes extorresque omne aevum in hoc
castrensi exilio agatis devorentque vos arma vestra, quibus
plures vestros quam hostium duces absumpsistis". [15]Plenus
deinde ira custodes suos praecedere ad Antigoni castra coepit.
[16]Sequitur exercitus prodito imperatore suo et ipse captivus,
triumphumque de se ipse ad victoris castra ducit,[17]omnia
auspicia regis Alexandri et tot bellorum palmas laureasque una
secum victori tradentes;[18]et ne quid deesset pompae, elephanti
quoque et auxilia orientalia subsecuntur. [19]Tanto pulchrior
haec Antigono quam Alexandro tot victoriae fuerunt, ut, cum ille
Orientem vicerit, hic etiam eos, a quibus Oriens victus fuerat,
superaverit. [20]Igitur Antigonus domitores illos orbis exercitui
suo dividit, redditis eorum quae in victoria ceperat.
[21]Eumenen verecundia prioris amicitiae in conspectum suum
venire prohibitum adsignari custodibus praecepit.

5. [1]Interea Eurydice, uxor Arridaei regis, ut Polyperconta a
Graecia redire in Macedoniam cognovit et ab eo arcessitam
Olympiada,[2]muliebri aemulatione perculsa, abutens valetudine
viri, cuius officia sibi vindicabat,[3]scribit regis nomine
Polyperconti, Cassandro exercitum tradat, in quem regni
administrationem rex transtulerit. Eadem et in Asiam Antigono per
epistulas nuntiat. [4]Quo beneficio devinctus Cassander nihil
non ex arbitrio muliebris audaciae gerit. [5]Dein profectus in
Graeciam multis civitatibus bellum infert. [6]Quarum excidio
velut vicino incendio territi Spartani urbem, quam semper armis,
non muris defenderant, tunc contra responsa fatorum et veterem
maiorum gloriam armis diffisi murorum praesidio includunt.
[7]Tantum eos degeneravisse a maioribus, ut, cum multis saeculis
murus urbi virtus civium fuerit, tunc cives salvos se non
existimaverint fore, nisi intra muros laterent.
[8] Dum haec aguntur, Cassandrum a Graecia turbatus Macedoniae
status domum revocavit. [9]Namque Olympias, mater Alexandri
regis, cum ab Epiro in Macedoniam prosequente Aeacida, rege
Molossorum, veniret prohiberique finibus ab Eurydice et Arridaeo
rege coepisset,[10]seu memoria mariti seu magnitudine filii et
indignitate rei moti Macedones ad Olympiada transiere, cuius
iussu et Eurydice et rex occiditur, sex annis post Alexandrum
potitus regno.

6. [1]Sed nec Olympias diu regnavit. Nam cum principum passim
caedes muliebri magis quam regio more fecisset, favorem sui in
odium vertit. [2]Itaque audito Cassandri adventu diffisa
Macedonibus cum nuru Roxane et nepote Hercule in Pydnam urbem
concedit. [3]Proficiscenti Deidamia, Aeacidae regis filia, et
Thessalonice privigna, et ipsa clara Philippi patris nomine,
multaeque aliae principum matronae, speciosus magis quam utilis
grex, comites fuere. [4]Haec cum nuntiata Cassandro essent,
statim citato cursu Pydnam venit et urbem obsidione cingit.
[5]Cum fame ferroque urgeretur, Olympias longae obsidionis taedio
pacta salute victori se tradidit. [6]Sed Cassander ad contionem
vocato populo, sciscitaturus quid de Olympiade fieri velint,
subornat parentes interfectorum, qui sumpta lugubri veste
crudelitatem mulieris accusarent. [7]A quibus accensi Macedones
sine respectu pristinae maiestatis occidendam decernunt,
inmemores prorsus,[8]quod per filium eius virumque non solum
vitam ipsi inter finitimos tutam habuissent, verum etiam tantas
opes imperiumque orbis quaesissent. [9]Sed Olympias ubi
obstinatos venire ad se armatos videt, veste regali, duabus
ancillis innixa ultro obviam procedit. [10]Qua visa percussores
adtoniti fortuna maiestatis prioris et tot in ea memoriae
occurrentibus regum suorum nominibus substiterunt, donec a
Cassandro missi sunt,[11]qui eam confoderent, non refugientem
gladium sed nec vulnera aut muliebriter vociferantem, sed virorum
fortium more pro gloria veteris prosapiae morti succumbentem, ut
Alexandrum posses etiam in moriente matre cognoscere.
[12]Compsisse insuper expirans capillos et veste crura contexisse
fertur, ne quid posset in corpore eius indecorum videri.
[13]Post haec Cassander Thessalonicen, regis Arridaei filiam,
uxorem duxit; filium Alexandri cum matre in arcem Amphipolitanam
custodiendos mittit.


 LIBER XV  


1. [1]Perdicca et fratre eius, Eumene ac Polyperconte ceterisque
ducibus diversae partis occisis finitum certamen inter
successores Alexandri Magni videbatur, cum repente inter ipsos
victores nata discordia est. [2]Quippe postulantibus Ptolomeo et
Cassandro et Lysimacho, ut pecunia in praeda capta provinciaeque
dividerentur, Antigonus negavit se in eius belli praemia socios
admissurum, in cuius periculum solus descenderit;[3]et ut
honestum adversus socios bellum suscipere videretur, divulgat se
Olympiadis mortem a Cassandro interfectae ulcisci velle et
Alexandri, regis sui, filium cum matre obsidione Amphipolitana
liberare. [4]His cognitis Ptolomeus et Cassander inita cum
Lysimacho et Seleuco societate bellum terra marique enixe
instruunt. [5]Tenebat Ptolomeus Aegyptum cum Africae parte maiore
et Cypro et Phoenice. Cassandro parebat Macedonia cum Graecia.
[6]Asiam et partes Orientis occupaverat Antigonus, cuius filius
Demetrius prima belli congressione a Ptolomeo apud Galamam
vincitur. [7]In quo proelio maior Ptolomei moderationis gloria
quam ipsius victoriae fuit;[8]siquidem et amicos Demetrii non
solum cum suis rebus, verum etiam additis insuper muneribus
dimisit et ipsius Demetrii privatum omne instrumentum ac familiam
reddidit adiecto honore verborum,[9]non se propter praedam, sed
propter dignitatem inisse bellum, indignatum, quod Antigonus
devictis diversae factionis ducibus solus communis victoriae
praemia corripuisset.

2. [1]Dum haec aguntur, Cassander ab Apollonia rediens incidit in
Audariatas, qui propter ranarum muriumque multitudinem relicto
patrio solo sedes quaerebant;[2]veritus, ne Macedoniam
occuparent, facta pactione in societatem eos recepit agrosque iis
ultimos Macedoniae adsignat. [3]Deinde, ne Hercules, Alexandri
filius, qui annos XIV excesserat, favore paterni nominis in regum
Macedoniae vocaretur, occidi eum tacite cum matre Barsine iubet
corporaque eorum terra obrui, ne caedes sepultura
proderetur,[4]et quasi parum facinoris in ipso primum rege, mox
in matre eius Olympiade ac filio admisisset,[5]alterum quoque
filium cum matre Roxane pari fraude interfecit, scilicet quasi
regnum Macedoniae, quod adfectabat, aliter consequi quam scelere
non posset. [6]Interea Ptolomeus cum Demetrio navali proelio
iterato congreditur et amissa classe hostique concessa victoria
in Aegyptum refugit. [7]Demetrius filium Ptolomei Leontiscum et
fratrem Menelaum amicosque eius cum privati instrumenti
ministerio, pari provocatus antea munere, Aegyptum remittit;[8]et
ut appareret eos non odii, sed dignitatis gloria accensos, donis
muneribusque inter ipsa bella contendebant. [9]Tanto honestius
tunc bella gerebantur quam nunc amicitiae coluntur. [10]Hac
victoria elatus Antigonus regem se cum Demetrio filio appellari a
populo iubet. [11]Ptolomeus quoque, ne minoris apud suos
auctoritatis haberetur, rex ab exercitu cognominatur. [12]Quibus
auditis Cassander et Lysimachus et ipsi regiam sibi maiestatem
vindicaverunt. [13]Huius honoris ornamentis tam diu omnes
abstinuerunt, quam diu filii regis sui superesse potuerunt.
[14]Tanta in illis verecundia erat, ut cum opes regias haberent,
regum tamen nominibus aequo animo caruerint, quoad Alexandro
iustus heres fuit. [15]Sed Ptolomeus et Cassander ceterique
factionis alterius duces cum carpi se singulos ab Antigono
viderent, dum privatum singulorum, non commune universorum bellum
ducunt nec auxilium ferre alter alteri volunt, quasi victoria
unius,[16]non omnium foret, per epistulas se invicem confirmantes
tempus, locum coeundi condicunt bellumque communibus viribus
instruunt. [17]Cui cum Cassander interesse propter finitimum
bellum non posset, Lysimachum cum ingentibus copiis in auxilium
sociis mittit.

3. [1]Erat hic Lysimachus inlustri quidem Macedoniae loco natus,
sed virtutis experimentis omni nobilitate clarior, quae tanta in
illo fuit,[2]ut animi magnitudine philosophiam ipsam viriumque
gloria omnes, per quos Oriens domitus est, vicerit. [3]Quippe cum
Alexander Magnus Callisthenen philosophum propter salutationis
Persicae interpellatum morem insidiarum, quae sibi paratae
fuerant,[4]conscium fuisse iratus finxisset eumque truncatis
crudeliter omnibus membris abscisisque auribus ac naso labiisque
deforme ac miserandum spectaculum reddidisset,[5]insuper in cavea
cum cane clausum ad metum ceterorum circumferret:[6]tunc
Lysimachus, audire Callisthenen et praecepta ab eo virtutis
accipere solitus, miseratus tanti viri non culpae, sed libertatis
poenas pendentis, venenum ei in remedia calamitatium dedit.
[7]Quod adeo Alexander aegre tulit, ut eum obici ferocissimo
leoni iuberet. [8]Sed cum ad conspectum eius concitatus leo
impetum fecisset, manum amiculo involutam Lysimachus in os leonis
inmersit abreptaque lingua feram exanimavit. [9]Quod cum
nuntiatum regi esset, admiratio in satisfactionem cessit,
carioremque eum propter constantiam tantae virtutis habuit.
[10]Lysimachus quoque magno animo regis veluti parentis
contumeliam tulit. [11]Denique omni ex animo huius facti memoria
exturbata post in India insectanti regi quosdam palantes hostes,
cum a satellitum turba equi celeritate desertus esset, solus ei
per inmensas harenarum moles cursus comes fuit. [12]Quod idem
antea Philippus, frater eius, cum facere voluisset, inter manus
regis expiraverat. [13]Sed Lysimachum desiliens equo Alexander
hastae cuspide ita in fronte vulneravit, ut sanguis aliter cludi
non posset quam diadema sibi demptum rex adligandi vulneris causa
capiti eius inponeret. [14]Quod auspicium primum regalis
maiestatis Lysimacho fuit. [15]Sed et post Alexandri mortem, cum
inter successores eius provinciae dividerentur, ferocissimae
gentes quasi omnium fortissimo adsignatae sunt. [16]Adeo etiam
consensu universorum palmam virtutis inter ceteros tulit.

4. [1]Priusquam bellum inter Ptolomeum sociosque eius adversum
Antigonum committeretur, repente ex Asia maiore digressus
Seleucus novus Antigono hostis accesserat. [2]Huius quoque virtus
clara et origo admirabilis fuit;[3]siquidem mater eius Laodice,
cum nupta esset Antiocho, claro inter Philippi duces viro, visa
sibi est per quietem ex concubitu Apollinis
concepisse,[4]gravidamque factam munus concubitus a deo anulum
accepisse, in cuius gemma anchora sculpta esset; iussaque donum
filio, quem peperisset, dare. [5]Admirabilem fecit hunc visum et
anulus, qui postera die eiusdem sculpturae in lecto inventus est,
et figura anchorae, quae in femore Seleuci nata cum ipso parvulo
fuit. [6]Quamobrem Laodice anulum Seleuco eunti cum Alexandro
Magno ad Persicam militiam, edocto de origine sua, dedit. [7]Vbi
post mortem Alexandri occupato regno Orientis urbem condidit, ibi
quoque geminae originis memoriam consecravit. [8]Nam et urbem ex
Antiochi patris nomine Antiochiam vocavit et campos vicinos urbi
Apollini dicavit. [9]Originis eius argumentum etiam in posteris
mansit, siquidem filii nepotesque eius anchoram in femore veluti
notam generis naturalem habuere. [10]Multa in Oriente post
divisionem inter socios regni Macedonici bella gessit.
[11]Principio Babyloniam cepit; inde auctis ex victoria viribus
Bactrianos expugnavit. [12]Transitum deinde in Indiam fecit, quae
post mortem Alexandri, veluti cervicibus iugo servitutis
excusso, praefectos eius occiderat. [13]Auctor libertatis
Sandrocottus fuerat, sed titulum libertatis post victoriam in
servitutem verterat;[14]siquidem occupato regno populum, quem ab
externa dominatione vindicaverat, ipse servitio premebat.
[15]Fuit hic humili quidem genere natus, sed ad regni potestatem
maiestate numinis inpulsus. [16]Quippe cum procacitate sua
Nandrum regem offendisset, interfici a rege iussus salutem pedum
celeritate quaesierat. [17]Ex qua fatigatione cum somno captus
iaceret, leo ingentis formae ad dormientem accessit sudoremque
profluentem lingua ei detersit expergefactumque blande reliquit.
[18]Hoc prodigio primum ad spem regni inpulsus contractis
latronibus Indos ad novitatem regni sollicitavit. [19]Molienti
deinde bellum adversus praefectos Alexandri elephantus ferus
infinitae magnitudinis ultro se obtulit et veluti domita
mansuetudine eum tergo excepit duxque belli et proeliator
insignis fuit. [20]Sic adquisito regno Sandrocottus ea
tempestate, qua Seleucus futurae magnitudinis fundamenta
iaciebat, Indiam possidebat,[21]cum quo facta pactione Seleucus
conpositisque in Oriente rebus in bellum Antigoni descendit.
[22]Adunatis igitur omnium sociorum copiis proelium committitur;
in eo Antigonus occiditur, Demetrius, filius eius, in fugam
vertitur. [23]Sed socii profligato hostili bello denuo in semet
ipsos arma vertunt et, cum de praeda non convenirent, iterum in
duas factiones diducuntur. [24]Seleucus Demetrio, Ptolomeus
Lysimacho iunguntur. Cassandro defuncto Philippus filius
succedit. [25]Sic quasi ex integro nova Macedoniae bella
nascuntur.

 LIBER XVI  


1. [1]Post Cassandri regis filiique eius Philippi continuas
mortes Thessalonice regina, uxor Cassandri, non magno post
tempore ab Antipatro filio, cum vitam etiam per ubera materna
deprecaretur, occiditur. [2]Causa parricidii fuit, quod post
mortem mariti in divisione inter fratres regni propensior fuisse
pro Alexandro videbatur. [3]Quod facinus eo gravius omnibus visum
est, quod nullum maternae fraudis vestigium fuit,[4]quamquam in
parricidio nulla satis iusta causa ad sceleris patrocinia
praetexi potest. [5]Post haec igitur Alexander in ultionem
maternae necis cum fratre gesturus bellum auxilium a Demetrio
petit. [6]Nec Demetrius spe invadendi Macedonici regni moram
fecit. [7]Cuius adventum verens Lysimachus persuadet genero suo
Antipatro, ut malit cum fratre in gratiam reverti quam paternum
hostem in Macedoniam admitti. [8]Incohatam igitur inter fratres
reconciliationem cum praesensisset Demetrius, per insidias
Alexandrum[9]interfecit occupatoque Macedoniae regno caedem apud
exercitum excusaturus in contionem vocat. [10]Ibi priorem se
petitum ab Alexandro adlegat, nec fecisse se, sed occupasse
insidias. [11]Regem autem se Macedoniae vel aetatis experimentis
vel causis iustiorem esse. [12]Patrem enim suum et Philippo regi
et Alexandro Magno socium in omni militia fuisse;[13]liberorum
deinde Alexandri ministrum et ad persequendos defectores ducem
extitisse. [14]Contra Antipatrum, avum horum adulescentium,
amariorem semper ministrum regni quam ipsos reges fuisse.
[15]Cassandrum vero patrem, extinctorem regiae domus, non
feminis, non pueris pepercisse nec cessasse, quoad omnem stirpem
regiae subolis deleret. [16]Horum scelerum ultionem, quia
nequisset ab ipso Cassandro exigere, ad liberos eius translatam.
[17]Quamobrem etiam Philippum Alexandrumque, si quis manium
sensus est, non interfectores suos ac stirpis suae, sed ultores
eorum Macedoniae regnum tenere malle. [18]Per haec mitigato
populo rex Macedoniae appellatur. [19]Lysimachus quoque cum bello
Dromichaetis, regis Thracum, premeretur, ne eodem tempore
adversus eum dimicare necesse haberet, tradita ei altera parte
Macedoniae, quae Antipatro, genero eius, obvenerat, pacem cum eo
fecit.

2. [1]Igitur Demetrius totis Macedoniae regni viribus instructus
cum Asiam occupare statuisset, iterato Ptolomeus, Seleucus et
Lysimachus, experti priore certamine, quantae vires essent
concordia, pacta societate adunatisque exercitibus bellum
adversus Demetrium transferunt in Europam. [2]His comitem se et
belli socium iungit Pyrrus, rex Epiri, sperans non difficilius
Demetrium amittere Macedoniam posse quam adquisierat. [3]Nec spes
frustra fuit; quippe exercitu eius corrupto ipsoque in fugam
acto regnum Macedoniae occupavit. [4]Dum haec aguntur Lysimachus
generum suum Antipatrum regnum Macedoniae ademptum sibi fraude
soceri querentem interficit filiamque suam Eurydicen, querelarum
sociam, in custodiam tradit,[5]atque ita universa Cassandri domus
Alexandro Magno seu necis ipsius seu stirpis extinctae poenas
partim caede, partim supplicio, partim parricidio luit.
[6]Demetrius quoque a tot exercitibus circumventus, cum posset
honeste mori, turpiter se dedere Seleuco maluit.
[7] Finito bello Ptolomeus cum magna rerum gestarum gloria
moritur. Is contra ius gentium minimo natu ex filiis ante
infirmitatem regnum tradiderat eiusque rei populo rationem
reddiderat;[8]cuius non minor favor in accipiendo quam patris in
tradendo regno fuerat. [9]Inter cetera patris et filii mutuae
pietatis exempla etiam ea res amorem populi iuveni conciliaverat,
quod pater regno publice ei tradito privatus officium regi inter
satellites fecerat omnique regno pulchrius regis esse patrem
duxerat.

3. [1]Sed inter Lysimachum et Pyrrum regem, socios paulo ante,
adsiduum inter pares discordiae malum bellum moverat. [2]Victor
Lysimachus pulso Pyrro Macedoniam occupaverat. [3]Inde Thraciae
ac deinceps Heracleae bellum intulerat, cuius urbis et initia et
exitus admirabiles fuere. [4]Quippe Boeotiis pestilentia
laborantibus oraculum Delphis responderat, coloniam in Ponti
regione sacram Herculi conderent. [5]Cum propter metum longae ac
periculosae navigationis mortem in patria omnibus praeoptantibus
res omissa esset, bellum his Phocenses intulerunt,[6]quorum cum
adversa proelia paterentur, iterato ad oraculum decurrunt;
responsum idem belli quod pestilentiae remedium fore. [7]Igitur
conscripta colonorum manu in Pontum delati urbem Heracleam
condiderunt, et quoniam fatorum auspiciis in eas sedes delati
erant, brevi tempore magnas opes paravere. [8]Multa deinde huius
urbis adversus finitimos bella, multa etiam domesticae
dissensionis mala fuere. Inter cetera magnifica vel praecipue
illud memorabile fuit. [9]Cum rerum potirentur Athenienses
victisque Persis Graeciae et Asiae tributum in tutelam classis
descripsissent, omnibus cupide ad praesidium salutis suae
conferentibus soli Heracleenses ob amicitiam regum Persicorum
conlationem abnuerant. [10]Missus itaque ab Atheniensibus
Lamachus cum exercitu ad extorquendum quod negabatur, dum
relictis in litore navibus agros Heracleensium populatur, classem
cum maiore parte exercitus naufragio repentinae tempestatis
amisit. [11]Itaque cum neque mari posset amissis navibus, neque
terra auderet cum parva manu inter tot ferocissimas gentes
reverti, Heracleenses honestiorem beneficii quam ultionis
occasionem rati instructos commeatibus auxiliisque
dimittunt,[12]bene agrorum suorum populationem inpensam
existimantes, si quos hostes habuerant amicos reddidissent.

4. [1]Passi sunt inter plurima mala etiam tyrannidem;[2]siquidem
cum plebs et tabulas novas et divisionem agrorum divitum
inpotenter flagitarent, diu re in senatu tractata cum exitus rei
non inveniretur,[3]postremum adversus plebem nimio otio
lascivientem auxilia a Timotheo, Atheniensium duce, mox ab
Epaminonda Thebanorum petivere. [4]Vtrisque negantibus ad
Clearchum, quem ipsi in exilium egerant, decurrunt. [5]Tanta
calamitatium necessitas fuit, ut cui patriam interdixerant, eum
ad tutelam patriae vocarent. [6]Sed Clearchus, exilio
facinorosior redditus et dissensionem populi occasionem
invadendae tyrannidis existimans,[7]primo tacitus cum Mithridate,
civium suorum hoste, conloquitur et inita societate paciscitur,
ut revocatus in patriam prodita ei urbe praefectus eius
constitueretur. [8]Postea autem insidias, quas civibus paraverat,
in ipsum Mithridatem verterat. [9]Namque cum velut arbiter
civilis discordiae exilio reversus esset, statuto tempore, quo
urbem Mithridati traderet, ipsum cum amicis suis cepit, captum
accepta ingenti pecunia dimisit. [10]Atque ut in illo subitum se
ex socio fecit hostem, sic ex defensore senatoriae causae repente
patronus plebis evasit[11]et adversus auctores potentiae suae, a
quibus revocatus in patriam, per quos in arce conlocatus fuerat,
non solum plebem accendit, verum etiam nefandissima quaeque
tyrannicae crudelitatis exercuit. [12]Igitur populo ad contionem
vocato neque adfuturum se amplius grassanti in populum senatui
ait; intercessurum etiam, si in pristina saevitia
perseveret;[13]quodsi pares se crudelitati senatorum arbitrentur,
abiturum cum militibus suis neque civilibus discordiis
interfuturum;[14]sin vero diffidant viribus propriis, vindictae
se civium non defuturum. [15]Proinde consulant sibi ipsi: iubeant
abire se, an sibi malint, vel causae populari socium remanere.
[16]His verbis sollicitata plebs summum ad eum imperium defert
et, dum senatus potentiae irascitur, in servitutem se tyrannicae
dominationis cum coniugibus et liberis tradit. [17]Igitur
Clearchus LX senatores conprehensos (nam ceteri in fugam dilapsi
erant) in vincula conpingit. [18]Laetari plebs, quod a duce
potissimum senatorum senatus deleretur, versaque vice auxilium
eorum in exitium conversum esse. [19]Quibus dum mortem passim
omnibus minatur,[20]cariora eorum pretia fecit, siquidem
Clearchus magna pecunia, quasi minis populi occulte eos
subtracturus, accepta spoliatos fortunis vita quoque spoliavit.

5. [1]Cognito deinde quod bellum sibi ab iis, qui profugerant,
misericordia in auxilium sollicitatis civitatibus pararetur,
servos eorum manumittit et,[2]ne quid mali adflictis
honestissimis domibus deesset, uxores eorum filiasque nubere
servis suis proposita recusantibus morte conpellit, ut eos sibi
fidiores et dominis infestiores redderet. [3]Sed matronis tam
lugubres nuptiae graviores repentinis funeribus fuere. [4]Itaque
multae se ante nuptias, multae in ipsis nuptiis occisis prius
novis maritis interficiunt et se tam funestis calamitatibus
virtute ingenui pudoris eripiunt. [5]Proelium deinde committitur,
quo victor tyrannus captivos senatores in triumphi modum per ora
civium trahit. [6]Reversus in urbem alios vincit torquetque
alios, alios occidit; nullus locus urbis a crudelitate tyranni
vacat. [7]Accedit saevitiae insolentia, crudelitati adrogantia.
[8]Interdum ex successu continuae felicitatis obliviscitur se
hominem, interdum Iovis filium dicit. [9]Eunti per publicum aurea
aquila velut argumentum generis praeferebatur,[10]veste purpurea
et cothurnis regum tragicorum et aurea corona
utebatur,[11]filium quoque suum Ceraunon vocat, ut deos non
mendacio tantum, verum etiam nominibus inludat. [12]Haec illum
facere duo nobilissimi iuvenes, Chion et Leonides, indignantes
patriam liberaturi in necem tyranni conspirant. [13]Erant hi
discipuli Platonis philosophi, qui virtutem, ad quam cotidie
perfectius praeceptis magistri erudiebantur, patriae exhibere
cupientes L cognatos veluti clientes in insidiis locant. [14]Ipsi
more iurgantium ad tyrannum veluti ad regem in arcem
contendunt;[15]qui iure familiaritatis admissi, dum alterum
priorem dicentem intentus audit tyrannus, ab altero occupatur.
[16]Sed et ipsi sociis tardius auxilium ferentibus a satellitibus
obruuntur. [17]Qua re factum est, ut tyrannus quidem
occideretur, sed patria non liberaretur. [18]Nam frater Clearchi
Satyrus eadem via tyrannidem invadit, multisque annis per gradus
successionis Heracleenses regnum tyrannorum fuere.

 LIBER XVII  


1. [1]Per idem ferme tempus Hellesponti et Chersonesi regionibus
terrae motus fuit,[2]maxime tamen Lysimachia urbs, ante duos et
XX annos a Lysimacho rege condita, eversa est. [3]Quod portentum
dira Lysimacho stirpique eius ac regni ruinam cum clade vexatarum
regionum portendebat. [4]Nec ostentis fides defuit, nam brevi
post tempore Agathoclem, filium suum, quem in successionem regni
ordinaverat, per quem multa bella prospere gesserat, non solum
ultra patrium, verum etiam ultra humanum morem perosus ministra
Arsinoe noverca veneno interfecit. [5]Haec illi prima mali labes,
hoc initium inpendentis ruinae fuit. [6]Nam parricidium
principum secutae caedes sunt luentium supplicia, quod occisum
iuvenem dolebant. [7]Itaque et ii, qui caedibus superfuerant, et
ii, qui exercitibus praeerant,[8]certatim ad Seleucum deficiunt
eumque pronum iam ex aemulatione gloriae bellum Lysimacho inferre
conpellunt. [9]Vltimum hoc certamen conmilitonum Alexandri fuit
et velut ad exemplum fortunae par reservatum. [10]Lysimachus
quattuor et LXX annos natus erat, Seleucus septem et LXX. [11]Sed
in hac aetate utrique animi iuveniles erant imperiique
cupiditatem insatiabilem gerebant;[12]quippe cum orbem terrarum
duo soli tenerent, angustis sibi metis inclusi videbantur
vitaeque finem non annorum spatio, sed imperii terminis
metiebantur.

2. [1]In eo bello Lysimachus amissis ante variis casibus
quindecim liberis non instrenue moriens postremus domus suae
ruinae cumulus accessit. [2]Laetus tanta victoria Seleucus et,
quod maius victoria putat, solum se de cohorte Alexandri
remansisse victoremque victorum extitisse, non humanum esse opus,
sed divinum munus gloriatur,[3]ignarus prorsus non multo post
fragilitatis humanae se ipsum exemplum futurum. [4]Quippe post
menses admodum septem a Ptolomeo, cuius sororem Lysimachus in
matrimonio habuerat,[5]per insidias circumventus occiditur
regnumque Macedoniae, quod Lysimacho eripuerat, cum vita pariter
amittit. [6]Igitur Ptolomeus cum et in gratiam memoriae Magni
Ptolomei patris et in favorem ultionis Lysimachi ambitiosus ad
populares esset, primo Lysimachi filios conciliare sibi
statuit[7]nuptiasque Arsinoae, sororis suae, matris eorum, petit
puerorum adoptione promissa,[8]ut cum in locum patris eorum
successisset, nihil illi moliri vel verecundia matris vel
appellatione patris auderent. [9]Fratris quoque, regis Aegypti,
concordiam per epistulas deprecatur, professus deponere se
offensam erepti paterni regni neque amplius a fratre quaesiturum,
quod honestius a paterno hoste perceperit,[10]omnique arte
adulatur eum, ne Antigono Demetrii filio, Antiocho filio Seleuci,
cum quibus bellum habiturus erat, tertius sibi hostis accederet.
[11]Sed nec Pyrrus, rex Epiri, omissus, ingens momentum futurus,
utri parti socius accessisset,[12]qui et ipse spoliare singulos
cupiens omnibus se partibus venditabat. [13]Itaque Tarentinis
adversus Romanos laturus auxilium ab Antigono naves ad exercitum
in Italiam deportandum mutuo petit, ab Antiocho pecuniam, qui
opibus quam militibus instructior erat, ab Ptolomeo Macedonum
militum auxilia. [14]Sed Ptolomeus, cui nulla dilationis ex
infirmitate virium venia esset, quinque milia peditum, equitum IV
milia, elephantos L non amplius quam in biennii, usum dedit.
[15]Ob haec Pyrrus filia Ptolomei in matrimonium accepta vindicem
eum regni reliquit, pacificatus cum omnibus finitimis, ne
abducta in Italiam iuventute praedam hostibus regnum relinqueret.

3. [1]Sed quoniam ad Epiri mentionem ventum est, de origine regni
eius pauca narranda sunt. [2]Molossorum primum in ea regione
regnum fuit. [3]Post Pyrrus, Achillis filius, amisso per
absentiam Troianis temporibus paterno regno in his locis
consedit: qui Pyrridae primo, postea Epirotae dicti sunt. [4]Sed
Pyrrus cum in templum Dodonaei Iovis ad consulendum venisset, ibi
Lanassam, neptem Herculis, rapuit, ex cuius matrimonio octo
liberos sustulit. [5]Ex his nonnullas virgines nuptum finitimis
regibus tradidit opesque adfinitatium auxilio magnas paravit.
[6]Atque ita Heleno, filio Priami regis, ob industriam singularem
regnum Chaonum et Andromachan Hectoris e matrimonio suo, quos in
divisione Troianae praedae acceperat, uxorem
tradidit,[7]brevique post tempore Delphis insidiis Orestae, filii
Agamemnonis, inter altaria dei interiit. [8]Successor huic
Piales filius fuit. [9]Per ordinem deinde regnum ad Tharybam
descendit, cui,[10]quoniam pupillus et unicus ex gente nobili
superesset, intentiore omnium cura servandi eius educandique
publice tutores constituuntur. [11]Athenas quoque erudiendi
gratia missus. Quanto doctior maioribus suis, tanto et populo
gratior fuit. [12]Primus itaque leges et senatum annuosque
magistratus et rei publicae formam conposuit,[13]et ut a Pyrro
sedes, sic vita cultior populo a Tharyba statuta. [14]Huius
filius Neoptolemus fuit, ex quo nata est Olympias, mater magni
Alexandri,[15]et Alexander, qui post eum regnum Epiri tenuit et
in Italia bello gesto in Bruttiis interiit. [16]Post eius mortem
frater Aeacidas regno successit, qui adsiduis adversus Macedonas
bellorum certaminibus populum fatigando offensam civium
contraxit[17]ac propterea in exilium actus Pyrrum filium, bimum
admodum parvulum, in regno reliquit. [18]Qui et ipse, cum a
populo propter odium patris ad necem quaereretur, furtim
subtractus in Illyrios[19]defertur traditusque est Beroae,
Glauciae regis uxori, nutriendus, quae et ipsa genus Aeacidarum
erat. [20]Ibi eum seu misericordia fortunae eius seu infantilibus
blandimentis inductus rex adversum Cassandrum, Macedoniae regem,
qui eum sub belli comminatione deposcebat, diu protexit, addito
in auxilium etiam adoptionis officio. [21]Quibus rebus moti
Epirotae odio in misericordiam verso annorum XI eum in regnum
revocaverunt, datis tutoribus, qui regnum usque adultam eius
aetatem tuerentur. [22]Adulescens deinde multa bella gessit
tantusque rerum successu haberi coeptus est, ut Tarentinos solus
adversus Romanos tueri posse videretur.

 LIBER XVIII  


1. [1]Igitur Pyrrus, rex Epiri, cum iterata Tarentinorum
legatione additis Samnitium et Lucanorum precibus, et ipsis
auxilio adversus Romanos indigentibus fatigaretur, non tam
supplicium precibus quam spe invadendi Italiae imperii inductus
venturum se cum exercitu pollicetur. [2]In quam rem inclinatum
semel animum praecipitem agere coeperant exempla maiorum, ne aut
inferior patruo suo Alexandro videretur, quo defensore idem
Tarentini adversus Bruttios usi fuerant, aut minores animos Magno
Alexandro habuisse, qui tam longa a domo militia Orientem
subegit. [3]Igitur relicto custode regni Ptolomeo filio annos XV
nato exercitum in portu Tarentino exponit, duobus parvulis
filiis, Alexandro et Heleno, in solacia longinquae secum
expeditionis adductis. [4]Cuius audito adventu consul Romanus
Valerius Laevinus festinans, ut prius cum eo congrederetur, quam
auxilia sociorum convenirent, exercitum in aciem educit. [5]Nec
rex, tametsi numero militum inferior esset, certamini moram
fecit. [6]Sed Romanos vincentes iam invisitata ante elephantorum
forma stupere primo, mox cedere proelio coegit, victoresque iam
nova Macedonum repente monstra vicerunt. [7]Nec hostibus
incruenta victoria fuit. Nam et Pyrrus ipse graviter vulneratus
est et magna pars militum eius caesa, maioremque gloriam eius
victoriae quam laetitiam habuit. [8]Huius pugnae eventum multae
civitates secutae Pyrro se tradunt. [9]Inter ceteras etiam Locri
prodito praesidio Romano ad Pyrrum deficiunt. [10]Ex ea praeda
Pyrrus CC captivos milites gratis Romam remisit, ut cognita
virtute eius Romani cognoscerent etiam liberalitatem.
[11]Interiectis deinde diebus, cum sociorum exercitus
supervenisset, iterato proelium cum Romanis facit, in quo par
fortuna priori bello fuit.

2. [1]Interea Mago, dux Karthaginiensium, in auxilium Romanorum
cum centum XX navibus missus senatum adiit, aegre tulisse
Karthaginienses adfirmans, quod bellum in Italia a peregrino rege
paterentur. [2]Ob quam causam missum se, ut, quoniam externo
hoste oppugnarentur, externis auxiliis iuvarentur. [3]Gratiae a
senatu Karthaginiensibus actae auxiliaque remissa. [4]Sed Mago
Punico ingenio post paucos dies tacitus, quasi pacificator
Karthaginiensium, Pyrrum adiit speculaturus consilia eius de
Sicilia, quo eum arcessi fama erat. [5]Nam Romanis eadem causa
mittendi auxilia Karthaginiensibus fuerat, ut Romano bello, ne in
Siciliam transire posset, Pyrrus in Italia detineretur. [6]Dum
haec aguntur, legatus a senatu Romano Fabricius Luscinus missus
pacem cum Pyrro conponit. [7]Ad quam confirmandam Cineas Romam
cum ingentibus a Pyrro donis missus neminem, cuius domus
muneribus pateret, invenit. [8]Huic continentiae Romanorum simile
exemplum isdem ferme temporibus fuit. [9]Nam missi a senatu
Aegyptum legati cum ingentia sibi a Ptolomeo rege missa munera
sprevissent, interiectis diebus ad cenam invitatis aureae coronae
missae sunt, quas illi ominis causa receptas postera die statuis
regis inposuerunt. [10]Igitur Cineas, cum turbatam cum Romanis
pacem ab Appio Claudio renuntiasset, interrogatus a Pyrro, qualis
Roma esset, respondit regum urbem sibi visam. [11]Post haec
legati Siculorum superveniunt tradentes Pyrro totius insulae
imperium, quae adsiduis Karthaginiensium bellis vexabatur.
[12]Itaque relicto Locris Alexandro filio firmatisque sociorum
civitatibus valido praesidio in Siciliam exercitum traiecit.

3. [1]Et quoniam ad Karthaginiensium mentionem ventum est, de
origine eorum pauca dicenda sunt, repetitis Tyriorum paulo altius
rebus, quorum casus etiam dolendi fuerunt. [2]Tyriorum gens
condita a Phoenicibus fuit,[3]qui terrae motu vexati relicto
patrio solo ad Syrium stagnum primo, mox mari proximum litus
incoluerunt, condita ibi urbe,[4]quam a piscium ubertate Sidona
appellaverunt; nam piscem Phoenices sidon vocant. [5]Post multos
deinde annos a rege Ascaloniorum expugnati, navibus appulsi Tyron
urbem ante annum Troianae cladis condiderunt. [6]Ibi Persarum
bellis diu varieque fatigati victores quidem fuere, sed adtritis
viribus a servis suis multitudine abundantibus indigna supplicia
perpessi sunt,[7]qui conspiratione facta omnem liberum populum
cum dominis interficiunt atque ita potiti urbe lares dominorum
occupant, rem publicam invadunt, coniuges ducunt et, quod ipsi
non erant, liberos procreant. [8]Vnus ex tot milibus servorum
fuit, qui miti ingenio senis domini parvulique filii eius fortuna
moveretur dominosque non truci feritate, sed pia misericordiae
humanitate respiceret. [9]Itaque cum velut occisos alienasset
servisque de statu rei publicae deliberantibus placuisset regem
ex corpore suo creari eumque potissimum quasi acceptissimum diis,
qui solem orientem primus vidisset, rem ad Stratonem (hoc enim
ei nomen erat) dominum occulte latentem detulit. [10]Ab eo
formatus, cum medio noctis omnes in unum campum processissent,
ceteris in orientem spectantibus solus occidentis regionem
intuebatur. [11]Id primum aliis videri furor, in occidente solis
ortum quaerere. [12]Vbi vero dies adventare coepit editissimisque
culminibus urbis oriens splendere, spectantibus aliis, ut ipsum
solem aspicerent, hic primus omnibus fulgorem solis in summo
fastigio civitatis ostendit. [13]Non servilis ingenii ratio visa;
requirentibus auctorem de domino confitetur. [14]Tunc
intellectum est, quantum ingenua servilibus ingenia praestarent,
malitiaque servos, non sapientia vincere. [15]Igitur venia seni
filioque data est, et velut numine quodam reservatos arbitrantes
regem Stratonem creaverunt. [16]Post cuius mortem regnum ad
filium ac deinde ad nepotes transiit. [17]Celebre hoc servorum
facinus metuendumque exemplum toto orbe terrarum fuit. [18]Itaque
Alexander Magnus, cum interiecto tempore in Oriente bellum
gereret, velut ultor publicae securitatis, expugnata eorum urbe
omnes, qui proelio superfuerant, ob memoriam veteris caedis
crucibus adfixit;[19]genus tantum Stratonis inviolatum servavit
regnumque stirpi eius restituit, ingenuis et innoxiis incolis
insulae adtributis, ut exstirpato servili germine genus urbis ex
integro conderetur.

4. [1]Hoc igitur modo Tyrii Alexandri auspiciis conditi
parsimonia et labore quaerendi cito convaluere. [2]Ante cladem
dominorum cum et opibus et multitudine abundarent, missa in
Africam iuventute Vticam condidere. [3]Cum interim rex Mutto Tyro
decedit filio Pygmalione et Elissa filia, insignis formae
virgine, heredibus institutis. [4]Sed populus Pygmalioni, admodum
puero, regnum tradidit. [5]Elissa quoque Acherbae, avunculo suo,
sacerdoti Herculis, qui honos secundus a rege erat, nubit.
[6]Huic magnae, sed dissimulatae opes erant, aurumque metu regis
non tectis, sed terrae crediderat;[7]quam rem etsi homines
ignorabant, fama tamen loquebatur. [8]Qua incensus Pygmalion
oblitus iuris humani avunculum suum eundemque generum sine
respectu pietatis occidit. [9]Elissa diu fratrem propter scelus
aversata ad postremum dissimulato odio mitigatoque interim vultu
fugam tacito molitur adsumptis quibusdam principibus in
societatem, quibus par odium in regem esse eandemque fugiendi
cupiditatem arbitrabatur. [10]Tunc fratrem dolo adgreditur,
fingit se ad eum migrare velle, ne amplius ei mariti domus
cupidae oblivionis gravem luctus imaginem renovet neve ultra
amara admonitio oculis eius occurrat. [11]Non invitus Pygmalion
verba sororis audivit, existimans cum ea et aurum Acherbae ad se
venturum. [12]Sed Elissa ministros migrationis a rege missos
navibus cum omnibus opibus suis prima vespera inponit provectaque
in altum conpellit eos onera harenae pro pecunia involucris
involuta in mare deicere. [13]Tunc deflens ipsa lugubrique voce
Acherbam ciet; orat ut libens opes suas recipiat, quas
reliquerit, habeatque inferias, quas habuerat causam mortis.
[14]Tunc ipsos ministros adgreditur; sibi quidem ait optatam olim
mortem, sed illis acerbos cruciatus et dira supplicia inminere,
qui Acherbae opes, quarum spe parricidium rex fecerit, avaritiae
tyranni subtraxerint. [15]Hoc metu omnibus iniecto comites fugae
accepit. Iunguntur et senatorum in eam noctem praeparata agmina,
atque ita sacris Herculis, cuius sacerdos Acherbas fuerat,
repetitis exilio sedes quaerunt.

5. [1]Primus illis adpulsus terrae Cyprus insula fuit,[2]ubi
sacerdos Iovis cum coniuge et liberis deorum monitu comitem se
Elissae sociumque praebuit pactus sibi posterisque perpetuum
honorem sacerdotii. [3]Condicio pro manifesto omine accepta.
[4]Mos erat Cypriis virgines ante nuptias statutis diebus dotalem
pecuniam quaesituras in quaestum ad litus maris mittere, pro
reliqua pudicitia libamenta Veneri soluturas. [5]Harum igitur ex
numero LXXX admodum virgines raptas navibus inponi Elissa iubet,
ut et iuventus matrimonia et urbs subolem habere posset. [6]Dum
haec aguntur, Pygmalion cognita sororis fuga, cum impio bello
fugientem persequi parasset, aegre precibus matris deorumque
minis victus quievit;[7]cui cum inspirati vates canerent non
inpune laturum, si incrementa urbis toto orbe auspicatissimae
interpellasset, hoc modo spatium respirandi fugientibus datum.
[3]Itaque Elissa delata in Africae sinum incolas loci eius
adventu peregrinorum mutuarumque rerum commercio gaudentes in
amicitiam sollicitat,[9]dein empto loco, qui corio bovis tegi
posset, in quo fessos longa navigatione socios, quoad
proficisceretur, reficere posset, corium in tenuissimas partes
secari iubet atque ita maius loci spatium, quam petierat,
occupat, unde postea ei loco Byrsae nomen fuit. [10]Confluentibus
deinde vicinis locorum, qui spe lucri multa hospitibus venalia
inferebant,[11]sedesque ibi statuentibus ex frequentia hominum
velut instar civitatis effectum est. [12]Vticensium quoque legati
dona ut consanguineis adtulerunt hortatique sunt, urbem ibi
conderent, ubi sedes sortiti essent. [13]Sed et Afros detinendi
advenas amor cepit. [14]Itaque consentientibus omnibus Karthago
conditur statuto annuo vectigali pro solo urbis. [15]In primis
fundamentis caput bubulum inventum est, quod auspicium fructuosae
quidem, sed laboriosae perpetuoque servae urbis fuit; propter
quod in alium locum urbs translata,[16]ibi quoque equi caput
repertum, bellicosum potentemque populum futurum significans,
urbi auspicatam sedem dedit. [17]Tunc ad opinionem novae urbis
concurrentibus gentibus brevi et populus et civitas magna facta

6. [1]Cum successu rerum florentes Karthaginis opes essent, rex
Maxitanorum Hiarbas decem Poenorum principibus ad se arcessitis
Elissae nuptias sub belli denuntiatione petit. [2]Quod legati
reginae referre metuentes Punico cum ea ingenio egerunt,
nuntiantes regem aliquem poscere, qui cultiores victus eum
Afrosque perdoceat;[3]sed quem inveniri posse, qui ad barbaros et
ferarum more viventes transire a consanguineis velit?[4]Tunc a
regina castigati, si pro salute patriae asperiorem vitam
recusarent, cui etiam ipsa vita, si res exigat, debeatur, regis
mandata aperuere, dicentes quae praecipiat aliis, ipsi facienda
esse, si velit urbi consultum esse. [5]Hoc dolo capta diu
Acherbae viri nomine cum multis lacrimis et lamentatione flebili
invocato ad postremum ituram se, quo sua et urbis fata vocarent,
respondit. [6]In hoc trium mensium sumpto spatio, pyra in ultima
parte urbis instructa, velut placatura viri manes inferiasque
ante nuptias missura multas hostias caedit et sumpto gladio pyram
conscendit[7]atque ita ad populum respiciens ituram se ad virum,
sicut praeceperint, dixit vitamque gladio finivit. [8]Quam diu
Karthago invicta fuit, pro dea culta est. [9]Condita est haec
urbs LXXII annis ante quam Roma;[10]cuius virtus sicut bello
clara fuit, ita domi status variis discordiarum casibus agitatus
est. [11]Cum inter cetera mala etiam peste laborarent, cruenta
sacrorum religione et scelere pro remedio usi sunt;[12]quippe
homines ut victimas immolabant et inpuberes, quae aetas etiam
hostium misericordiam provocat, aris admovebant, pacem deorum
sanguine eorum exposcentes, pro quorum vita dii rogari maxime
solent.

7. [1]Itaque adversis tanto scelere numinibus, cum in Sicilia diu
feliciter dimicassent, translato in Sardiniam bello amissa
maiore exercitus parte gravi proelio victi sunt;[2]propter quod
ducem suum Malchum, cuius auspiciis et Siciliae partem domuerant
et adversus Afros magnas res gesserant, cum parte exercitus, quae
superfuerat, exulare iusserunt. [3]Quam rem aegre ferentes
milites quod precibus nequeant, armis se consecuturos. [4]Cum et
preces et minae legatorum spretae essent, interiectis diebus
conscensis navibus armati ad urbem veniunt,[5]ubi deos hominesque
testati, non se expugnatum, sed reciperatum patriam venire,
ostensurosque civibus suis non virtutem sibi priore bello,[6]sed
fortunam defuisse, prohibitis commeatibus obsessaque urbe in
summam desperationem Karthaginienses adduxerunt. [7]Interea
Karthalo, Malchi exulum ducis filius, cum praeter castra patris a
Tyro, quo decimam Herculis ferre ex praeda Siciliensi, quam
pater eius ceperat, a Karthaginiensibus missus fuerat,
reverteretur arcessitusque a patre esset, prius se publicae
religionis officia executurum quam privatae pietatis respondit.
[8]Quam rem etsi indigne ferret pater, non tamen vim adferre
religioni ausus est. [9]Interiectis deinde diebus Karthalo petito
commeatu a populo cum reversus ad patrem esset ornatusque
purpura et infulis sacerdotii omnium se oculis ingereret, tum in
secretum abducto pater ait:[10]"aususne es, nefandissimum caput,
ista purpura et auro ornatus in conspectum tot miserorum civium
venire et maesta ac lugentia castra circumfluentibus quietae
felicitatis insignibus velut exultabundus intrare? Nusquamne te
aliis iactare potuisti?[11]Nullus locus aptior quam sordes patris
et exilii infelicis aerumnae fuerunt?[12]Quid, quod paulo ante
vocatus, non dico patrem, ducem certe civium tuorum superbe
sprevisti?[13]Quid porro tu in purpura ista coronisque aliud quam
victoriarum mearum titulos geris?[14]Quoniam igitur tu in patre
nihil nisi exulis nomen agnoscis, ego quoque imperatorem me magis
quam patrem iudicabo statuamque in te exemplum, ne quis posthac
infelicibus miseriis patris inludat"[15]Atque ita eum cum ornatu
suo in altissimam crucem in conspectu urbis suffigi iussit.
[16]Post paucos deinde dies Karthaginem capit evocatoque populo
ad contionem exilii iniuriam queritur, belli necessitatem
excusat, contentumque victoria sua punitis auctoribus miserorum
civium iniuriosi exilii omnibus se veniam dare dicit. [17]Atque
ita decem senatoribus interfectis urbem legibus suis reddidit.
[18]Nec multo post ipse adfectati regni accusatus duplicis, et in
filio et in patria, parricidii poenas dedit. [19]Huic Mago
imperator successit, cuius industria et opes Karthaginiensium et
imperii fines et bellicae gloriae laudes creverunt.

 LIBER XIX  


1. [1]Mago, Karthaginiensium imperator, cum primus omnium
ordinata disciplina militari imperium Poenorum condidisset
viresque civitatis non minus bellandi arte quam virtute
firmasset, diem fungitur relictis duobus filiis, Asdrubale et
Hamilcare,[2]qui per vestigia paternae virtutis decurrentes
sicuti generi, ita et magnitudini patris successerunt. [3]His
ducibus Sardiniae bellum inlatum; adversus Afros quoque vectigal
pro solo urbis multorum annorum repetentes dimicatum. [4]Sed
Afrorum sicuti causa iustior, ita et fortuna superior
fuit,[5]bellumque cum his solutione pecuniae, non armis finitum.
[6]In Sardinia quoque Asdrubal graviter vulneratus imperio
Hamilcari fratri tradito interiit,[7]cuius mortem cum luctus
civitatis, tum et dictaturae undecim et triumphi quattuor
insignem fecere. [8]Hostibus quoque crevere animi, veluti cum
duce vires Poenorum cecidissent. [9]Itaque Siciliae populis
propter adsiduas Karthaginiensium iniurias ad Leonidam fratrem
regis Spartanorum, concurrentibus grave bellum natum, in quo et
diu et varia victoria fuit proeliatum. [10]Dum haec aguntur,
legati a Dario, Persarum rege, Karthaginem venerunt adferentes
edictum, quo Poeni humanas hostias immolare et canina vesci
prohibebantur;[11]mortuorum quoque corpora cremare potius quam
terra obruere a rege iubebantur;[12]petentes simul auxilia
adversus Graeciam, qui inlaturus bellum Darius erat. [13]Sed
Karthaginienses auxilia negantes propter adsidua finitimorum
bella ceteris, ne per omnia contumaces viderentur, cupide
paruere.

2. [1]Interea Hamilcar bello Siciliensi interficitur relictis
tribus filiis, Himilcone, Hannone, Gisgone. [2]Asdrubali quoque
par numerus filiorum fuit, Hannibal, Asdrubal et Sapho. [3]Per
hos res Karthaginiensium ea tempestate regebantur. [4]Itaque et
Mauris bellum inlatum et adversus Numidas pugnatum et Afri
conpulsi stipendium urbis conditae Karthaginiensibus remittere.
[5]Dein, cum familia tanta imperatorum gravis liberae civitati
esset omniaque ipsi agerent simul et iudicarent, centum ex numero
senatorum iudices deliguntur,[6]qui reversis a bello ducibus
rationem rerum gestarum exigerent, ut hoc metu ita in bello
imperia cogitarent, ut domi iudicia legesque respicerent.
[7] In Sicilia in locum Hamilcaris imperator Himilco succedit,
qui cum navali terrestrique bello secunda proelia fecisset
multasque civitates cepisset, repente pestilentis sideris vi
exercitum amisit. [8]Quae res cum nuntiata Karthagine esset,
maesta civitas fuit; omnia ululatibus non secus ac si urbs ipsa
capta esset personabant,[9]clausae privatae domus, clausa deorum
templa, intermissa omnia sacra, omnia privata officia damnata.
[10]Cuncti deinde ad portum congregantur egredientesque paucos e
navibus, qui cladi superfuerant, de suis percontantur. [11]Vt
vero dubia antea spe et suspenso metu, incerta orbitatis
expectatione casus suorum miseris eluxit, tunc toto litore
plangentium gemitus, tunc infelicium matrum ululatus et flebiles
querelae audiebantur.

3. [1]Inter haec procedit inops navi sua imperator sordida
servilique tunica discinctus, ad cuius conspectum plangentium
agmina iunguntur. [2]Ipse quoque manus ad caelum tendens nunc
sortem suam, nunc publicam fortunam deflet;[3]nunc deos accusat,
qui tanta belli decora et tot ornamenta victoriarum, quae ipsi
dederant, abstulerint; qui captis tot urbibus totiensque hostibus
terrestri navalique proelio victis exercitum victorem non bello,
sed peste deleverint. [4]Deferre se tamen civibus suis non
modica solacia, quod malis eorum hostes gaudere, non gloriari
possint;[5]quippe cum neque eos, qui mortui sunt, a se occisos,
neque eos, qui reversi sunt, a se fugatos possint
dicere,[6]praedam, quam relictis a se castris abstulerint, non
esse talem, quam velut spolium victi hostis ostentent, sed quam
possessione vacua fortuitis dominorum mortibus sicuti caduca
occuparint. [7]Quod ad hostes pertinet, victores se recessisse;
quod ad pestem, victos. [8]Nihil tamen se gravius ferre, quam
quod inter fortissimos viros mori non potuerit servatusque sit
non ad vitae iucunditatem, sed ad ludibrium calamitatis.
[9]Quamquam ubi miseras copiarum reliquias Karthaginem reduxerit,
se quoque secuturum commilitones suos ostensurumque
patriae[10]non ideo se in eam diem vixisse, quoniam vellet
vivere, sed ne hos, quibus nefanda lues pepercerat, inter hostium
exercitus relictos morte sua proderet. [11]Tali vociferatione
per urbem ingressus, ut ad limina domus suae venit, prosecutam
multitudinem velut[12]postremo adloquio dimisit obseratisque
foribus ac nemine ad se, ne filiis quidem, admissis mortem sibi
conscivit.

 LIBER XX  


1. [1]Dionysius e Sicilia Karthaginiensibus pulsis occupatoque
totius insulae imperio grave otium regno suo periculosamque
desidiam tanti exercitus ratus, copias in Italiam
traiecit,[2]simul ut et militum vires continuo labore acuerentur
et regni fines proferrentur. [3]Prima illi militia adversus
Graecos, qui proxima Italici maris litora tenebant,
fuit;[4]quibus devictis finitimos quosque adgreditur omnesque
Graeci nominis Italiam possidentes hostes sibi destinat;[5]quae
gentes non partem, sed universam ferme Italiam ea tempestate
occupaverant. [6]Denique multae urbes adhuc post tantam
vetustatem vestigia Graeci moris ostentant. [7]Namque Tuscorum
populi, qui oram Inferi maris possident, a Lydia venerunt, et
Venetos,[8]quos incolas Superi maris videmus, capta et expugnata
Troia Antenore duce misit, Adria quoque Illyrico mari
proxima,[9]quae et Adriatico mari nomen dedit, Graeca urbs
est;[10]Arpos Diomedes exciso Ilio naufragio in ea loca delatus
condidit. [11]Sed et Pisae in Liguribus Graecos auctores habent;
et in Tuscis Tarquinii a Thessalis, et Spina in Vmbris; Perusini
quoque originem ab Achaeis ducunt. [12]Quid Caeren urbem dicam?
Quid Latinos populos, qui ab Aenea conditi videntur?[13]Iam
Falisci, Nolani, Abellani nonne Chalcidensium coloni
sunt?[14]Quid tractus omnis Campaniae? Quid Bruttii
Sabinique?[15]Quid Samnites? Quid Tarentini, quos Lacedaemone
profectos spuriosque vocatos accipimus?[16]Thurinorum urbem
condidisse Philocteten ferunt; ibique adhuc monumentum eius
visitur, et Herculis sagittae in Apollinis templo, quae fatum
Troiae fuere.

2. Metapontini quoque in templo Minervae ferramenta, quibus
Epeos, a quo conditi sunt, equum Troianum fabricavit, ostentant.
[2]Propter quod omnis illa pars Italiae Maior Graecia appellata
est.
[3] Sed principio originum Metapontini cum Sybaritanis et
Crotoniensibus pellere ceteros Graecos Italia statuerunt. [4]Cum
primum urbem Sirim cepissent, in expugnatione eius L iuvenes
amplexos Minervae simulacrum sacerdotemque deae velatum
ornamentis inter ipsa altaria trucidaverunt. [5]Ob haec cum peste
et seditionibus vexarentur, priores Crotonienses Delphicum
oraculum adierunt. [6]Responsum his est, finem mali fore, si
violatum Minervae numen et interfectorum manes placassent.
[7]Itaque cum statuas iuvenibus iustae magnitudinis et in primis
Minervae fabricare coepissent, et Metapontini oraculo cognito
deorum occupandam manium et deae pacem rati, iuvenibus modica et
lapidea simulacra ponunt et deam panificiis placant. [8]Atque ita
pestis utrubique sedata est, cum alteri magnificentia, alteri
velocitate certassent. [9]Recuperata sanitate non diu
Crotonienses quievere. [10]Itaque indignantes in oppugnatione
Siris auxilium contra se a Locrensibus latum, bellum his
intulerunt. [11]Quo metu territi Locrenses ad Spartanos
decurrunt; auxilium supplices deprecantur. [12]Illi longinqua
militia gravati auxilium a Castore et Polluce petere eos iubent.
[13]Neque legati responsum sociae urbis spreverunt profectique in
proximum templum facto sacrificio auxilium deorum inplorant.
[14]Litatis hostiis obtentoque, ut rebantur, quod petebant, haud
secus laeti quam si deos ipsos secum avecturi essent, pulvinaria
iis in navi conponunt faustisque profecti ominibus solacia suis
pro auxiliis deportant.

3. [1]His cognitis Crotonienses et ipsi legatos ad oraculum
Delphos mittunt, victoriae facultatem bellique prosperos eventus
deprecantes. [2]Responsum prius votis hostes quam armis
vincendos. [3]Cum vovissent Apollini decimas praedae, Locrenses
et voto hostium et responso dei cognito nonas voverunt tacitamque
eam rem habuere, ne votis vincerentur. [4]Itaque cum in aciem
processissent et Crotoniensium centum viginti milia armatorum
constitissent, Locrenses paucitatem suam circumspicientes (nam
sola XV milia militum habebant) omissa spe victoriae in
destinatam mortem conspirant,[5]tantusque ardor ex desperatione
singulos cepit, ut victores se putarent, si non inulti
morerentur. [6]Sed dum mori honeste quaerunt, feliciter vicerunt,
nec alia causa victoriae fuit, quam quod desperaverunt.
[7]Pugnantibus Locris aquila ab acie numquam recessit eosque tam
diu circumvolavit, quoad vincerent. [8]In cornibus quoque duo
iuvenes diverso a ceteris armorum habitu, eximia magnitudine et
albis equis et coccineis paludamentis pugnare visi sunt nec ultra
apparuerunt, quam pugnatum est. [9]Hanc admirationem auxit
incredibilis famae velocitas. Nam eadem die, qua in Italia
pugnatum est, et Corintho et Athenis et Lacedaemone nuntiata est
victoria.

4. [1]Post haec Crotoniensibus nulla virtutis exercitatio, nulla
armorum cura fuit. [2]Oderant enim quae infeliciter sumpserant,
mutassentque vitam luxuria, ni Pythagoras philosophus fuisset.
[3]Hic Sami de Marato, locuplete negotiatore, natus magnisque
sapientiae incrementis formatus Aegyptum primo, mox Babyloniam ad
perdiscendos siderum motus originemque mundi spectandam
profectus summam scientiam consecutus erat. [4]Inde regressus
Cretam et Lacedaemona ad cognoscendas Minois et Lycurgi inclitas
ea tempestate leges contenderat. [5]Quibus omnibus instructus
Crotonam venit populumque in luxuriam lapsum auctoritate sua ad
usum frugalitatis revocavit. [6]Laudabat cotidie virtutem et
vitia luxuriae casumque civitatium ea peste perditarum
enumerabat[7]tantumque studium ad frugalitatem multitudinis
provocavit, ut aliquos ex his luxuriatos incredibile videretur.
[8]Matronarum quoque separatam a viris doctrinam et puerorum a
parentibus frequenter habuit. [9]Docebat nunc has pudicitiam et
obsequia in viros, nunc illos modestiam et litterarum studium.
[10]Inter haec velut genetricem virtutum frugalitatem omnibus
ingerebat[11]consecutusque disputationum adsiduitate erat, ut
matronae auratas vestes ceteraque dignitatis suae ornamenta velut
instrumenta luxuriae deponerent eaque omnia delata in Iunonis
aedem ipsi deae consecrarent,[12]prae se ferentes vera ornamenta
matronarum pudicitiam, non vestes esse. [13]In iuventute quoque
quantum profligatum sit, victi feminarum contumaces animi
manifestant. [14]Sed CCC ex iuvenibus cum sodalicii iure
sacramento quodam nexi separatam a ceteris civibus vitam
exercerent, quasi coetum clandestinae coniurationis haberent,
civitatem in se converterunt, quae eos,[15]cum in unam domum
convenissent, cremare voluit. [16]In quo tumultu sexaginta ferme
periere; ceteri in exilium profecti. [17]Pythagoras autem cum
annos XX Crotone egisset, Metapontum emigravit ibique
decessit;[18]cuius tanta admiratio fuit, ut ex domo eius templum
facerent eumque pro deo colerent.

5. [1]Igitur Dionysius tyrannus, quem supra a Sicilia exercitum
in Italiam traiecisse bellumque Graecis intulisse memoravimus,
expugnatis Locris Crotonienses vix vires longo otio ex prioris
belli clade resumentes adgreditur,[2]qui fortius cum paucis tanto
exercitui eius quam antea cum tot milibus Locrensium paucitati
restiterunt. [3]Tantum virtutis paupertas adversus insolentes
divitias habet, tantoque insperata interdum sperata victoria
certior est. [4]Sed Dionysium gerentem bellum legati Gallorum,
qui ante menses Romam incenderant societatem amicitiamque
petentes adeunt,[5]gentem suam inter hostes eius positam esse
magnoque usui ei futuram vel in acie bellanti vel de tergo
intentis in proelium hostibus adfirmant. [6]Grata legatio
Dionysio fuit. Ita pacta societate et auxiliis Gallorum auctus
bellum velut ex integro restaurat. [7]His autem Gallis causa in
Italiam veniendi sedesque novas quaerendi intestina discordia et
adsiduae domi dissensiones fuere,[8]quarum taedio cum in Italiam
venissent, sedibus Tuscos expulerunt et Mediolanum, Comum,
Brixiam, Veronam, Bergomum, Tridentum, Vincentiam condiderunt.
[9]Tusci quoque duce Raeto avitis sedibus amissis Alpes
occupavere et ex nomine ducis gentem Raetorum condiderunt.
[10]Sed Dionysium in Siciliam adventus Karthaginiensium
revocavit, qui reparato exercitu bellum, quod deseruerant, auctis
viribus repetebant. [11]Dux belli Hanno Karthaginiensis
erat,[12]cuius inimicus Suniatus, potentissimus ea tempestate
Poenorum, cum odio eius Graecis litteris Dionysio adventum
exercitus et segnitiam ducis familiariter praenuntiasset,
conprehensis epistulis proditionis eius damnatur, facto senatus
consulto,[13]ne quis postea Karthaginiensis aut litteris Graecis
aut sermoni studeret, ne aut loqui cum hoste aut scribere sine
interprete posset. [14]Nec multo post Dionysius, quem paulo ante
non Sicilia, non Italia capiebat, adsiduis belli certaminibus
victus fractusque insidiis ad postremum suorum interficitur.

 LIBER XXI  


1. [1]Extincto in Sicilia Dionysio tyranno in locum eius milites
maximum natu ex filiis eius, nomine Dionysium, suffecere, et
naturae ius secuti,[2]et quod firmius futurum esse regnum, si
penes unum remansisset, quam si portionibus inter plures filios
divideretur, arbitrantur. [3]Sed Dionysius inter initia regni
avunculos fratrum suorum veluti aemulos imperii sui hortatoresque
puerorum ad divisionem regni tollere gestiebat. [4]Quare
paulisper dissimulatum animum prius ad favorem popularium
conciliandum intendit, excusatius facturus quod statuerat, si
probatus ante omnibus foret. [5]Igitur nexorum tria milia carcere
dimittit, tributa populo per triennium remittit, quibuscumque
delinimentis potest animos omnium sollicitat. [6]Tunc ad
destinatum facinus conversus non cognatos tantum fratrum,[7]sed
etiam ipsos interficit, ut, quibus consortium regni debebat, ne
spiritus quidem consortium relinqueret, tyrannidem in suos prius
quam in exteros auspicatus.

2. [1]Sublatis deinde aemulis in segnitiam lapsus saginam
corporis ex nimia luxuria oculorumque valetudinem contraxit, adeo
ut non solem, non pulverem, non denique splendorem ferre lucis
ipsius posset. [2]Propter quae dum contemni se putat, saevitia
grassatur nec, ut pater, carcerem nexis, sed caedibus civitatem
replet;[3]ob quae non contemptior omnibus quam invisior fuit.
[4]Itaque cum bellum adversus eum Syracusani decrevissent, diu
dubitavit, imperium deponeret an bello resisteret. [5]Sed a
militibus praedam et urbis direptionem sperantibus descendere in
proelium cogitur. [6]Victus cum iterato non felicius fortunam
temptasset, legatos ad Syracusanos mittit, spondens se
depositurum tyrannidem, si mitterent ad eum, quibuscum sibi de
pace conveniret. [7]In quam rem missos primores in carcere
retinet, atque ita incautis omnibus nec quicquam hostile
metuentibus exercitum ad delendam civitatem mittit. [8]Fit igitur
in ipsa urbe anceps proelium, in quo oppidanis multitudine
superantibus Dionysius pellitur. Qui cum obsidionem arcis
timeret, cum omni regio apparatu in Italiam profugit tacitus.
[9]Exul Locrensibus sociis acceptus, velut iure regnaret, arcem
occupat solitamque sibi saevitiam exercet. [10]Coniuges principum
ad stuprum rapi iubebat, virgines ante nuptias abducebat
stupratasque procis reddebat, locupletissimos quosque aut
civitate pellebat aut occidi imperabat bonaque eorum invadebat.

3. [1]Dein cum rapinae occasio deesset, universam civitatem
callido commento circumvenit. [2]Cum Reginorum tyranni Leophronis
bello Locrenses premerentur, voverant, si victores forent, ut
die festo Veneris virgines suas prostituerent. [3]Quo voto
intermisso cum adversa bella cum Lucanis gererent, in contionem
eos Dionysius vocat; hortatur, ut uxores filiasque suas in
templum Veneris quam possint ornatissimas mittant,[4]ex quibus
sorte ductae centum voto publico fungantur religionisque gratia
uno stent in lupanari mense omnibus ante iuratis viris, ne quis
ullam adtaminet. [5]Quae res ne virginibus voto civitatem
solventibus fraudi esset, decretum facerent, ne qua virgo
nuberet, priusquam illae maritis traderentur. [6]Probato
consilio, quo et superstitioni et pudicitiae virginum
consulebatur, certatim omnes feminae inpensius exornatae in
templum Veneris conveniunt,[7]quas omnes Dionysius inmissis
militibus spoliat ornamentaque matronarum in praedam suam vertit.
[8]Quarundam viros ditiores interficit, quasdam ad prodendas
virorum pecunias torquet. [9]Cum his artibus per annos sex
regnasset, conspiratione Locrorum civitate pulsus in Siciliam
redit. [10]Ibi Syracusas securis omnibus post longam
intercapedinem pacis per proditionem recepit.

4. [1]Dum haec in Sicilia geruntur, interim in Africa princeps
Karthaginiensium Hanno opes suas, quibus vires rei publicae
superabat, in occupandam dominationem intendit regnumque invadere
interfecto senatu conatus est. [2]Cui sceleri sollemnem
nuptiarum diem filiae suae legit, ut religione votorum nefanda
commenta facilius tegerentur. [3]Itaque plebi epulas in publicis
porticibus, senatui in domo sua parat, ut poculis veneno infectis
secretius senatum et sine arbitris interficeret orbamque rem
publicam facilius invaderet. [4]Qua re magistratibus per
ministros prodita scelus declinatum, non vindicatum est, ne in
viro tam potenti plus negotii faceret res cognita quam cogitata.
[5]Contenti itaque cohibuisse decreto modum nuptiarum sumptibus
statuunt idque observari non ab uno, sed ab universis iubent, ne
persona designata, non vitia correcta viderentur. [6]Hoc consilio
praeventus iterum servitia concitat statutaque rursus caedium
die, cum denuo se proditum videret, timens iudicium munitum
quoddam castellum cum XX milibus servorum armatis occupat. [7]Ibi
dum Afros regemque Maurorum concitat, capitur virgisque caesus
effossis oculis et manibus cruribusque fractis, velut a singulis
membris poenae exigerentur, in conspectu populi occiditur; corpus
verberibus lacerum in crucem figitur. [8]Filii quoque cognatique
omnes, etiam innoxii, supplicio traduntur, ne quisquam aut ad
imitandum scelus aut ad mortem ulciscendam ex tam nefaria domo
superesset.

5. [1]Interea Dionysius Syracusis receptus, cum gravior
crudeliorque in dies civitati esset, iterata conspiratione
obsidetur. [2]Tunc deposito imperio arcem Syracusanis cum
exercitu tradidit receptoque privato instrumento Corinthum in
exilium proficiscitur. [3]Ibi humillima quaeque tutissima
existimans in sordidissimum vitae genus descendit:[4]non
contentus in publico vagari, sed potare; nec conspici in popinis
lupanaribusque, sed totis diebus desidere;[5]cum perditissimo
quoque de minimis rebus disceptare; pannosus et squalidus
incedere; risum libentius praebere quam captare;[6]in macello
perstare; quod emere non poterat, oculis devorare;[7]apud aediles
adversus lenones iurgare; omniaque ista facere, ut contemnendus
magis quam metuendus videretur. [8]Novissime ludi magistrum
professus pueros in trivio docebat, ut aut a timentibus semper in
publico videretur aut a non timentibus facilius contemneretur.
[9]Nam licet tyranni his semper vitiis abundent, tamen simulatio
haec vitiorum, non naturae erat, magisque haec arte quam amisso
regali pudore faciebat, expertus, quam invisa tyrannorum forent
etiam sine opibus nomina. [10]Laborabat itaque invidiam
praeteritorum contemptu praesentium demere, neque honesta, sed
tuta consilia circumspiciebat. [11]Inter has tamen
dissimulationum artes ter insimulatus est adfectatae tyrannidis,
nec aliter quam dum contemnitur, liberatus est.

6. [1]Inter haec Karthaginienses tanto successu rerum Alexandri
Magni exterriti, verentes, ne Persico regno et Africum vellet
adiungere, mittunt ad speculandos eius animos Hamilcarem
cognomento Rodanum, virum sollertia facundiaque ceteros insignem.
[2]Augebant enim metum et Tyros, urbs auctorum originis
suae,[3]capta et Alexandria aemula Karthaginis in
terminis[4]Africae et Aegypti condita et felicitas regis, apud
quem nec cupiditas nec fortuna ullo modo terminabantur. [5]Igitur
Hamilcar per Parmeniona aditu regis obtento profugisse se ad
regem expulsum patria fingit militemque se expeditionis offert.
[6]Atque ita consiliis eius exploratis in tabellis ligneis vacua
desuper cera inducta civibus suis omnia perscribebat. [7]Sed
Karthaginienses post mortem regis reversum in patriam, quasi
urbem regi venditasset, non ingrato tantum, verum etiam crudeli
animo necaverunt.

 LIBER XXII  


1. [1]Agathocles, Siciliae tyrannus, qui magnitudini prioris
Dionysii successit, ad regni maiestatem ex humili et sordido
genere pervenit. [2]Quippe in Sicilia patre figulo natus non
honestiorem pueritiam quam principia originis habuit,[3]siquidem
forma et corporis pulchritudine egregius diu vitam stupri
patientia exhibuit. [4]Annos deinde pubertatis egressus libidinem
a viris ad feminas transtulit. [5]Post haec apud utrumque sexum
famosus vitam latrociniis mutavit. [6]Interiecto tempore, cum
Syracusas concessisset adscitusque in civitatem inter incolas
esset,[7]diu sine fide fuit, quoniam nec in fortunis quod
amitteret, nec in verecundia quod inquinaret habere
videbatur;[8]in summa gregariam militiam sortitus non minus tunc
seditiosa quam antea turpi vita in omne facinus promptissimus
erat;[9]nam et manu strenuus et in contionibus perfacundus
habebatur. [10]Brevi itaque centurio ac deinceps tribunus militum
factus est. [11]Primo bello adversus Aethnaeos magna experimenta
sui Syracusanis dedit. [12]Sequenti Campanorum tantam de se spem
omnibus fecit, ut in locum demortui ducis Damasconis
sufficeretur,[13]cuius uxorem adulterio cognitam post mortem viri
in matrimonium recepit. [14]Nec contentus, quod ex inope repente
dives factus esset, piraticam adversus patriam exercuit.
[15]Saluti ei fuit, quod socii capti tortique de illo negaverunt.
[16]Bis occupare imperium Syracusarum voluit, bis in exilium
actus est.

2. 1. A Murgantinis, apud quos exulabat, odio Syracusanorum primo
praetor, mox dux creatur. [2]In eo bello et urbem Leontinorum
capit et patriam suam Syracusas obsidere coepit,[3]ad cuius
auxilium Hamilcar, dux Poenorum, inploratus depositis hostilibus
odiis praesidia militum mittit. [4]Ita uno eodemque tempore
Syracusae et ab hoste civili amore defensae et a cive hostili
odio inpugnatae sunt. [5]Sed Agathocles cum videret fortius
defendi urbem quam oppugnari, precibus per internuntios
Hamilcarem exorat, ut inter se et Syracusanos pacis arbitria
suscipiat, peculiaria in ipsum officia sui repromittens. [6]Qua
spe inpletus Hamilcar societatem cum eo mutuae potentiae iungit,
ut quantum virium Agathocli adversus Syracusanos dedisset, tantum
ipse ad incrementa domesticae potentiae recuperaret. [7]Igitur
non pax tantum Agathocli conciliatur, verum etiam praetor
Syracusis constituitur. [8]Tunc Hamilcari expositis insignibus
Cereris tactisque in obsequia Poenorum iurat. [9]Deinde acceptis
ab eo V milibus Afrorum potentissimos quosque ex principibus
interficit,[10]atque ita veluti rei publicae statum formaturus
populum in theatrum ad contionem vocari iubet contracto in
gymnasio senatu, quasi quaedam prius ordinaturus. [11]Sic
conpositis rebus inmissis militibus populum obsidet, senatum
trucidat,[12]cuius peracta caede ex plebe quoque locupletissimos
et promptissimos interficit.

3. [1]His ita gestis militem legit exercitumque conscribit, quo
instructus finitimas civitates nihil hostile metuentes ex
inproviso adgreditur,[2]Poenorum quoque socios permittente
Hamilcare foede vexat. Propter quod querelas Karthaginem socii
non tam de Agathocle quam de Hamilcare detulerunt,[3]hunc ut
dominum et tyrannum, illum ut proditorem arguentes, a quo
infestissimo hosti fortunae sociorum interposita pactione donatae
sint;[4]sicut ab initio Syracusae in pignus societatis sint
traditae, urbs semper Poenis infesta et de imperio Siciliae
Karthaginis aemula, nunc insuper civitates sociorum eidem titulo
pacis addictas[5]Denuntiare igitur se haec brevi ad ipsos
redundatura ac propediem sensuros, quantum mali non Siciliae
magis quam ipsi Africae adtulerint. [6]His querelis senatus in
Hamilcarem accenditur, sed quoniam in imperio esset, tacita de eo
suffragia tulerunt et sententias, priusquam recitarentur, in
urnam coniectas obsignari iusserunt, dum alter Hamilcar, Gisgonis
filius, a Sicilia reverteretur. [7]Sed haec callida commenta
Poenorum et sententias inauditas mors Hamilcaris praevenit,
liberatusque est fati munere, quem per iniuriam cives inauditum
damnaverant. [8]Quae res Agathocli adversus Poenos occasionem
movendi belli dedit. [9]Prima igitur illi cum Hamilcare, Gisgonis
filio, proelii congressio fuit, a quo victus maiori mole
reparaturus bellum Syracusas concessit. [10]Sed secundi
certaminis eadem fortuna quae et prioris fuit.

4. Cum igitur victores Poeni Syracusas obsidione cinxissent,
Agathocles, quod se neque viribus parem neque ad obsidionem
ferendam instructum videret, super haec a sociis crudelitate eius
offensis desertus esset,[2]statuit bellum in Africa transferre,
mira prorsus audacia, ut, quibus in solo urbis suae par non erat,
eorum urbi bellum inferret, et qui sua tueri non poterat,
inpugnaret aliena victusque victoribus insultaret. [3]Huius
consilii non minus admirabile silentium quam commentum fuit.
Populo hoc solum professus, invenisse se victoriae viam; animos
illi tantum in brevem obsidionis patientiam firmarent, vel cui
status praesentis fortunae displiceret, dare se ei discedendi
liberam potestatem. [4]Cum mille sescenti discessissent, ceteros
ad obsidionis necessitatem frumento et stipendio instruit; L
tantum secum talenta ad praesentem usum aufert, cetera ex hoste
melius quam ex sociis paraturus. [5]Omnes deinde servos militaris
aetatis libertate donatos sacramento adegit eosque et maiorem
partem ferme militum navibus inponit, ratus exaequata utriusque
ordinis condicione mutuam inter eos virtutis aemulationem
futuram; ceteros omnes ad tutelam patriae relinquit.

5. [1]Septimo igitur imperii anno comitibus duobus adultis
filiis, Archagatho et Heraclida,[2]nullo militum sciente quo
veheretur, cursum in Africam dirigit, cum omnes aut in Italiam
praedatum se aut in Sardiniam ituros crederent. Tunc primum,
exposito in Africae litore exercitu, consilium suum omnibus
aperit. [3]Quo in loco Syracusae positae sint ostendit, quibus
aliud nullum auxilium superesset, quam ut hostibus faciant, quae
ipsi patiantur. [4]Quippe aliter domi, aliter foris bella
tractari. Domi ea sola auxilia esse, quae patriae vires
subministrent; foris hostem etiam suis viribus vinci,
deficientibus sociis et odio diuturni imperii externa auxilia
circumspicientibus. [5]Huc accedere, quod urbes castellaque
Africae non muris cinctae, non in montibus positae sint, sed in
planis campis sine ullis munimentis iaceant, quas omnes metu
excidii facile ad belli societatem perlici posse. [6]Maius igitur
Karthaginiensibus ab ipsa Africa quam ex Sicilia exarsurum
bellum, coituraque auxilia omnium adversus unam urbem nomine quam
opibus ampliorem, et quas non adtulerit vires, inde sumpturum.
[7]Nec in repentino Poenorum metu modicum momentum victoriae
fore, qui tanta audacia hostium perculsi trepidaturi sint.
[8]Accessura et villarum incendia, castellorum urbiumque
contumacium direptionem, tum ipsius Karthaginis
obsidionem,[9]quibus omnibus non sibi tantum in alios, sed et
aliis in se sentient patere bella. [10]His non solum Poenos
vinci, sed et Siciliam liberari posse; nec enim moraturos in eius
obsidione hostes, cum sua urgeantur. [11]Nusquam igitur alibi
facilius bellum, sed nec praedam uberiorem inveniri posse; nam
capta Karthagine omnem Africam Siciliamque praemium victorum
fore. [12]Gloriam certe tam honestae militiae tantam in omne
aevum futuram, ut terminari nullo tempore oblivionis possit, ut
dicatur eos solos mortalium esse, qui bella, quae domi ferre non
poterant, ad hostes transtulerint ultroque victores insecuti sint
et obsessores urbis suae obsederint. [13]Omnibus igitur forti ac
laeto animo bellum ineundum, quo nullum aliud possit aut
praemium victoribus uberius aut victis monumentum inlustrius
dare.

6. [1]His quidem adhortationibus animi militum erigebantur, sed
terrebat eos portenti religio, quod navigantibus sol defecerat.
[2]Cuius rei rationem non minore cura rex quam belli reddebat,
adfirmans, si prius quam proficiscerentur factum esset,
crediturum adversum profecturis prodigium esse; nunc, quia
egressis acciderit, illis, ad quos eatur, portendere. [3]Porro
defectus naturalium siderum semper praesentem rerum statum
mutare, certumque esse et florentibus Karthaginiensium opibus et
laboribus adversisque rebus suis commutationem significari.
[4]Sic consolatis militibus universas naves consentiente exercitu
incendi iubet, ut omnes scirent auxilio fugae adempto aut
vincendum aut moriendum esse. [6]Dein cum omnia, quacumque
ingrederentur, prosternerent, castella villasque incenderent,
obvius ei fuit cum XXX milibus paganorum Hanno,[6]sed proelio
commisso duo de Siculis, tria milia de Poenis cum ipso duce
cecidere. [7]Hac victoria et Siculorum animi eriguntur et
Poenorum franguntur. [8]Agathocles victis hostibus urbes
castellaque expugnat, praedas ingentes agit, hostium multa milia
trucidat. [9]Castra deinde in quinto lapide a Karthagine statuit,
ut damna carissimarum rerum vastitatemque agrorum et incendia
villarum de muris ipsius urbis specularentur. [10]Interea ingens
tota Africa deleti Poenorum exercitus fama occupatarumque urbium
divulgatur. [11]Stupor itaque omnes et admiratio incessit, unde
tanto imperio tam subitum bellum, praesertim ab hoste iam victo;
admiratio deinde paulatim in contemptum Poenorum vertitur.
[12]Nec multo post non Afri tantum, verum etiam urbes
nobilissimae novitatem secutae ad Agathoclem defecere frumentoque
et stipendio victorem instruxere.

7. His Poenorum malis etiam deletus in Sicilia cum imperatore
exercitus velut quidam aerumnarum cumulus accessit. [2]Nam post
profectionem a Sicilia Agathoclis in obsidione Syracusarum Poeni
segniores redditi ab Antandro, fratre regis Agathoclis, occidione
caesi nuntiabantur. [3]Itaque cum domi forisque eadem fortuna
Karthaginiensium esset, iam non tributariae tantum ab his urbes,
verum etiam socii reges deficiebant, amicitiarum iura non fide,
sed successu ponderantes. [4]Erat inter ceteros rex Cyrenarum
Ophellas, qui spe inproba regnum totius Africae amplexus
societatem cum Agathocle per legatos iunxerat pactusque cum eo
fuerat, ut Siciliae illi, sibi Africae imperium victis
Karthaginiensibus cederet. [5]Itaque cum ad belli societatem cum
ingenti exercitu ipse venisset, Agathocles blando adloquio et
humili adulatione, cum saepius simul cenassent adoptatusque
filius eius ab Ophella esset,[6]incautum interficit occupatoque
exercitu eius iterato Karthaginienses omnibus viribus bellum
cientes magno utriusque exercitus sanguine gravi proelio superat.
[7]Hoc certaminis discrimine tanta desperatio inlata Poenis est,
ut, nisi in exercitu Agathoclis orta seditio fuisset,
transiturus ad eum Bomilcar, rex Poenorum, cum exercitu fuerit.
[8]Ob quam noxam in medio foro a Poenis patibulo suffixus est, ut
idem locus monumentum suppliciorum eius esset, qui ante fuerat
ornamentum honorum. [9]Sed Bomilcar magno animo crudelitatem
civium tulit, adeo ut de summa cruce veluti de tribunali in
Poenorum scelera contionaretur,[10]obiectans illis nunc Hannonem
falsa adfectati regni invidia circumventum, nunc Gisgonis
innocentis exilium, nunc in Hamilcarem, patruum suum, tacita
suffragia, quod Agathoclem socium illis facere quam hostem
maluerit. Haec cum in maxima populi contione vociferatus esset,
expiravit.

8. [1]Interea Agathocles profligatis in Africa rebus, tradito
Archagatho filio exercitu in Siciliam recurrit, nihil actum in
Africa existimans, si amplius Syracusae obsiderentur. [2]Nam post
occisum Hamilcarem, Gisgonis filium, novus eo a Poenis missus
exercitus fuerat. [3]Statim igitur primo adventu eius omnes
Siciliae urbes auditis rebus, quas in Africa gesserat, certatim
se ei tradunt, atque ita pulsis e Sicilia Poenis totius insulae
imperium occupavit. [4]In Africam deinde reversus seditione
militum excipitur, nam stipendiorum solutio in adventum patris
dilata a filio fuerat. [5]Igitur in contionem vocatos blandis
verbis permulsit: stipendia illis non a se flagitanda esse, sed
ab hoste quaerenda; communem victoriam, communem praedam futuram.
[6]Paulum modo adniterentur, dum belli reliquiae peraguntur, cum
sciant Karthaginem captam spes omnium expleturam. [7]Sedato
militari tumultu interiectis diebus ad castra hostium exercitum
ducit, ibi inconsultius proelium committendo maiorem partem
exercitus perdidit. [8]Cum itaque in castra fugisset versamque in
se invidiam temere commissi belli videret pristinamque offensam
non depensi stipendii metueret, concubia nocte solus a castris
cum Archagatho filio profugit. [9]Quod ubi milites cognovere,
haud secus quam si ab hoste capti essent, trepidavere, bis se a
rege suo in mediis hostibus relictos esse proclamantes,
salutemque suam desertam ab eo esse, quorum ne sepultura quidem
relinquenda fuerit. [10]Cum persequi regem vellent, a Numidis
excepti in castra revertuntur, conprehenso tamen reductoque
Archagatho, qui a patre noctis errore discesserat. [11]Agathocles
autem navibus, quibus reversus a Sicilia fuerat, cum custodibus
earundem Syracusas defertur, exemplum flagitii singulare,[12]rex
exercitus sui desertor filiorumque pater proditor. [13]Interim in
Africa post fugam regis milites pactione cum hostibus facta,
interfectis Agathoclis liberis Karthaginiensibus se tradidere.
[14]Archagathus cum occideretur ab Arcesilao, amico antea patris,
rogavit eum, quidnam liberis eius facturum Agathoclem putet, per
quem ipse liberis careat. Tunc respondit satis habere se, quod
superstites eos esse Agathoclis liberis sciat. [15]Post haec
Poeni ad persequendas belli reliquias duces in Siciliam miserunt,
cum quibus Agathocles pacem aequis condicionibus fecit.

 LIBER XXIII  


1. [1]Agathocles, rex Siciliae, pacificatus cum Karthaginiensibus
partem civitatium a se fiducia virium dissidentem armis subegit.
[2]Dein quasi angustis insulae terminis clauderetur, cuius
imperii partem primis incrementis ne speraverat quidem, in
Italiam transcendit, exemplum Dionysii secutus, qui multas
Italiae civitates subegerat. [3]Primi igitur hostes illi Bruttii
fuere, quia et fortissimi tum et opulentissimi videbantur, simul
et ad iniurias vicinorum prompti. [4]Nam multas civitates Graeci
nominis Italia expulerant;[5]auctores quoque suos Lucanos bello
vicerant et pacem cum his aequis legibus fecerant. [6]Tanta
feritas animorum erat, ut nec origini suae parcerent. [7]Namque
Lucani isdem legibus liberos suos quibus et Spartani instituere
soliti erant. [8]Quippe ab initio pubertatis in silvis inter
pastores habebantur sine ministerio servili, sine veste, quam
induerent vel cui incubarent, ut a primis annis duritiae
parsimoniaeque sine ullo usu urbis adsuescerent. [9]Cibus his
praeda venatica, potus aut lactis aut fontium liquor erat. Sic ad
labores bellicos indurabantur. [10]Horum igitur ex numero L
primo ex agris finitimorum praedare soliti, confluente deinde
multitudine sollicitati praeda cum plures facti essent, infestas
regiones reddebant. [11]Itaque fatigatus querelis sociorum
Dionysius, Siciliae tyrannus, sexcentos Afros ad conpescendos eos
miserat;[12]quorum castellum proditum sibi per Bruttiam mulierem
expugnaverunt ibique civitatem concurrentibus ad opinionem novae
urbis pastoribus statuerunt Bruttiosque se ex nomine mulieris
vocaverunt. [13]Primum illis cum Lucanis, originis suae
auctoribus, bellum fuit,[14]qua victoria erecti cum pacem aequo
iure fecissent, ceteros finitimos armis subegerunt tantasque opes
brevi consecuti sunt, ut perniciosi etiam regibus haberentur.
[15]Denique Alexander, rex Epiri, cum in auxilium Graecarum
civitatium cum magno exercitu in Italiam venisset, cum omnibus
copiis ab his deletus est. [16]Quare feritas eorum successu
felicitatis incensa diu terribilis finitimis fuit. [17]Ad
postremum inploratus Agathocles spe ampliandi regni a Sicilia in
Italiam traiecit.

2. [1]Principio adventus opinione eius concussi legatos ad eum
societatem amicitiamque petentes miserunt. [2]Quos Agathocles ad
cenam invitatos, ne exercitum traici viderent, et in posterum
statuta his die conscensa navi frustratus est. [3]Sed fraudis
haud laetus eventus fuit, siquidem reverti eum in Siciliam
interiectis paucis diebus vis morbi coegit,[4]quo toto corpore
conprehensus per omnes nervos articulosque umore pestifero
grassante velut intestino singulorum membrorum bello
inpugnabatur. [5]Ex qua desperatione bellum inter filium
nepotemque eius regnum iam quasi mortui vindicantibus oritur;
occiso filio regnum nepos occupavit. [6]Igitur Agathocles, cum
morbi cura et aegritudo graviores essent et inter se alterum
alterius malo cresceret, desperatis rebus uxorem suam Theoxenam
genitosque ex ea duos parvulos cum omni pecunia et familia
regalique instrumento, quo praeter illum nemo regum ditior fuit,
navibus inpositos Aegyptum, unde uxorem acceperat, remittit,
timens, ne praedonem regni sui hostem paterentur. [7]Quamquam
uxor diu ne ab aegro divelleretur deprecata est, ne discessus
suus adiungi nepotis parricidio posset et tam cruente haec
deseruisse virum quam ille inpugnasse avum videretur. [8]Nubendo
se non prosperae tantum, sed omnis fortunae inisse societatem,
nec invitam periculo spiritus sui empturam, ut extremos viri
spiritus exciperet et exsequiarum officium, in quod profecta se
nemo sit successurus, obsequio debitae pietatis inpleret.
[9]Discedentes parvuli flebili ululatu amplexi patrem tenebant;
ex altera parte uxor maritum non amplius visura osculis
fatigabat. Nec minus senis lacrimae miserabiles erant.
[10]Flebant hi morientem patrem, ille exules liberos, hi discessu
suo solitudinem patris, aegri senis, ille in spem regni
susceptos relinqui in egestate lugebat. [11]Inter haec regia
omnis adsistentium fletibus tam crudelis discidii inpleta
resonabat. [12]Tandem finem lacrimis necessitas profectionis
inposuit et mors regis proficiscentes filios insecuta est.
[13]Dum haec aguntur, Karthaginienses cognitis quae in Sicilia
agebantur, occasionem totius insulae occupandae datam sibi
existimantes magnis viribus eo traiciunt multasque civitates
subigunt.

3. [1]Eo tempore et Pyrrus adversus Romanos bellum gerebat,[2]qui
inploratus a Sicilia in auxilium, sicuti dictum est, cum
Syracusas venisset, rex Siciliae sicut Epiri appellatur.
[3]Quarum rerum felicitate laetus Heleno filio Siciliae velut
avitum (nam susceptus ex filia Agathoclis regis erat), Alexandro
autem Italiae regnum destinat. [4]Post haec multa secunda proelia
cum Karthaginiensibus facit. [5]Interiecto deinde tempore legati
ab Italicis sociis venere nuntiantes, resisti Romanis non posse
deditionemque futuram, nisi subveniat. [6]Anxius tam ambiguo
periculo incertusque quid ageret vel quibus primum subveniret, in
utrumque pronus consultabat;[7]quippe instantibus hinc
Karthaginiensibus, inde Romanis periculosum videbatur exercitum
in Italiam non traicere, periculosius a Sicilia deducere, ne aut
illi non lata ope aut hi deserti amitterentur. [8]In hoc aestu
periculorum tutissimus portus consiliorum visus est omnibus
viribus decernere in Sicilia et profligatis Karthaginiensibus
victorem exercitum transponere in Italiam. [9]Itaque conserto
proelio cum superior fuisset, quoniam tamen a Sicilia abiret pro
victo fugere visus est;[10]ac propterea socii ab eo defecerunt et
imperium Siciliae tam cito amisit, quam facile quaesierat.
[11]Sed nec in Italia meliore felicitate usus in Epirum
revertitur. Admirabilis utriusque res casus in exemplum fuit.
[12]Nam sicut ante secunda fortuna rebus supra vota fluentibus
Italiae Siciliaeque imperium et tot de Romanis victorias
adtraxerat, ita nunc adversa velut in ostentationem fragilitatis
humanae destruens, quae cumulaverat, Siciliensi ruinae naufragium
maris et foedam adversus Romanos pugnam turpemque ab Italia
discessum adiecit.

4. [1]Post profectionem a Sicilia Pyrri magistratus Hiero
creatur, cuius tanta moderatio fuit,[2]ut consentiente omnium
civitatium favore dux adversus Karthaginienses primum, mox rex
crearetur. [3]Huius futurae maiestatis ipsa infantis educatio
quasi praenuntia fuit. [4]Quippe genitus erat patre Hieroclito,
nobili viro, cuius origo a Gelone, antiquo Siciliae tyranno,
manabat,[5]sed maternum illi genus sordidum atque adeo pudibundum
fuit. [6]Nam ex ancilla natus ac propterea a patre velut
dehonestamentum generis expositus fuerat. [7]Sed parvulum et
humanae opis egentem apes congesto circa iacentem melle multis
diebus aluere. [8]Ob quam rem responso aruspicum admonitus pater,
qui regnum infanti portendi canebant, parvulum recolligit
omnique studio ad spem maiestatis, quae promittebatur, instituit.
[9]Eidem in ludo inter coaequales discenti lupus tabulam in
turba puerorum repente conspectus eripuit. [10]Adulescenti quoque
prima bella ineunti aquila in clipeo, noctua in hasta consedit.
[11]Quod ostentum et consilio cautum et manu promptum regemque
futurum significabat. [12]Denique adversus provocatores saepe
pugnavit semperque victoriam reportavit. [13]A Pyrro rege multis
militaribus donis donatus est. [14]Pulchritudo ei corporis
insignis, vires quoque in homine admirabiles fuere. [15]In
adloquio blandus, in negotio iustus, in imperio moderatus,
prorsus ut nihil ei regium deesse praeter regnum videretur.

 LIBER XXIV  


1. [1]Dum haec in Sicilia geruntur, interim in Graecia
dissidentibus inter se bello Ptolomeo Cerauno et Antiocho et
Antigono regibus[2]omnes ferme Graeciae civitates ducibus
Spartanis, velut occasione data ad spem libertatis erectae,
missis invicem legatis, per quos in societatis foedera
alligarentur, in bellum prorumpunt et,[3]ne cum Antigono, sub
cuius regno erant, bellum coepisse viderentur, socios eius
Aetolos adgrediuntur, causas belli praetendentes,[4]quod consensu
Graeciae sacratum Apollini Cirraeum campum per vim occupassent.
[5]Huic bello ducem deligunt Area, qui adunato exercitu urbes
sataque in his campis posita depopulatur, quae auferri non
poterant incendit. [6]Quod cum e montibus conspicati pastores
Aetolorum essent, congregati admodum quingenti sparsos hostes
ignorantesque, quanta manus esset, quoniam conspectum illis metus
et incendiorum fumus abstulerat, consectantur trucidatisque
admodum novem milibus praedones in fugam verterunt.
[7]Reparantibus deinde Spartanis bellum auxilium multae civitates
negaverunt, existimantes eos dominationem, non libertatem
Graeciae quaerere. [8]Interea inter reges bellum finitur; nam
Ptolomeus pulso Antigono cum regnum totius Macedoniae occupasset,
pacem cum Antiocho facit adfinitatemque cum Pyrro rege data ei
in matrimonium filia sua iungit.

2. [1]Exinde externo metu deposito inpium et facinorosum animum
ad domesticae scelera convertit insidiasque Arsinoae, sorori
suae, instruit, quibus et filios eius vita et ipsam Cassandreae
urbis possessione privaret. [2]Primus ei dolus fuit simulato
amore sororis matrimonium petere; aliter enim ad sororis filios,
quorum regnum occupaverat, quam concordiae fraude pervenire non
poterat. [3]Sed nota scelerata Ptolomei voluntas sorori erat.
[4]Itaque non credenti mandat velle se cum filiis eius regni
consortium iungere; cum quibus non ideo se armis contendisse,
quoniam eripere his regnum, sed quod id facere sui muneris
vellet. [5]In hoc mitteret arbitrum iuris iurandi, quo praesente
apud deos patrios quibus vellet obsecrationibus se obligaret.
[6]Incerta Arsinoe quid ageret; si mitteret, decipi periurio, si
non mitteret, provocare rabiem fraternae crudelitatis timebat.
[7]Itaque plus liberis quam sibi timens, quos matrimonio suo
protecturam se arbitrabatur, mittit ex amicis suis Dionem;[8]quo
perducto in sanctissimum Iovis templum veterrimae Macedonum
religionis Ptolomeus sumptis in manus altaribus, contingens ipsa
simulacra et pulvinaria deorum inauditis ultimisque
execrationibus adiurat,[9]se sincera fide sororis matrimonium
petere nuncupaturumque se eam reginam, neque in contumeliam eius
se aliam uxorem aliosve quam filios eius liberos habiturum.
Arsinoe postquam et spe inpleta est et metu soluta, ipsa cum
fratre conloquitur, cuius vultus et blandientes oculi cum fidem
non minorem quam ius iurandum promitterent, reclamante Ptolomeo
filio fraudem subesse, in matrimonium fratris concedit.

3. [1]Nuptiae magno apparatu laetitiaque omnium celebrantur.
[2]Ad contionem quoque vocato exercitu capiti sororis diadema
inponit reginamque eam appellat. [3]Quo nomine in laetitiam
effusa Arsinoe, quia quod morte Lysimachi, prioris mariti,
amiserat recepisset, ultro virum in urbem suam Cassandream
invitat, cuius urbis cupiditate fraus struebatur. [4]Praegressa
igitur virum diem festum urbi in adventum eius indicit, domos,
templa ceteraque omnia exornari iubet, aras ubique hostiasque
disponi;[5]filios quoque suos, Lysimachum sedecim annos natum,
Philippum triennio minorem, utrumque forma insignem, coronatos
occurrere iubet. [6]Quos Ptolomeus ad celandam fraudem cupide et
ultra modum verae adfectionis amplexus osculis diu fatigat.
[7]Vbi ad portam ventum est, occupari arcem iubet, pueros
interfici. Qui cum ad matrem confugissent, in gremio eius inter
ipsa oscula trucidantur, proclamante Arsinoe,[8]quid tantum nefas
aut nubendo aut post nuptias contraxisset. Pro filiis saepe se
percussoribus obtulit, frequenter corpore suo puerorum corpora
amplexata protexit vulneraque excipere, quae liberis
intendebantur, voluit. [9]Ad postremum etiam spoliata funeribus
filiorum scissa veste et crinibus sparsis cum duobus servulis ex
urbe protracta Samothraciam in exilium abiit, eo miserior, quod
mori ei cum filiis non licuit. [10]Sed nec Ptolomeo inulta
scelera fuerunt; quippe diis inmortalibus tot periuria et tam
cruenta parricidia vindicantibus brevi post a Gallis spoliatus
regno captusque vitam ferro, ut meruerat, amisit.

4. [1]Namque Galli abundante multitudine, cum eos non caperent
terrae, quae genuerant, CCC milia hominum ad sedes novas
quaerendas velut ver sacrum miserunt. [2]Ex his portio in Italia
consedit, quae et urbem Romanam captam incendit[3]et portio
Illyricos sinus ducibus avibus (nam augurandi studio Galli
praeter ceteros callent) per strages barbarorum penetravit et in
Pannonia consedit;[4]gens aspera, audax, bellicosa, quae prima
post Herculem, cui ea res virtutis admirationem et inmortalitatis
fidem dedit, Alpium invicta iuga et frigore intractabilia loca
transcendit. [5]Ibi domitis Pannoniis per multos annos cum
finitimis varia bella gesserunt. [6]Hortante deinde successu
divisis agminibus alii Graeciam, alii Macedoniam omnia ferro
prosternentes petivere,[7]tantusque terror Gallici nominis erat,
ut etiam reges non lacessiti ultro pacem ingenti pecunia
mercarentur. [8]Solus rex Macedoniae Ptolomeus adventum Gallorum
intrepidus audivit eisque cum paucis et incompositis, quasi bella
non difficilius quam scelera patrarentur, parricidiorum furiis
agitatus occurrit. [9]Dardanorum quoque legationem XX milia
armatorum in auxilium offerentem sprevit, addita insuper
contumelia, actum de Macedonia dicens, si, cum totum Orientem
soli domuerint, nunc in vindictam finium Dardanis
egeant;[10]milites se habere filios eorum, qui sub Alexandro rege
stipendia toto orbe terrarum victores fecerint. [11]Quae ubi
Dardano regi nuntiata sunt, inclitum illud Macedoniae regnum
brevi inmaturi iuvenis temeritate casurum dixit.

5. [1]Igitur Galli duce Belgio ad temptandos Macedonum animos
legatos ad Ptolomeum mittunt, offerentes pacem, si emere
velit;[2]sed Ptolomeus inter suos belli metu pacem Gallos petere
gloriatus est. [3]Nec minus ferociter se legatis quam inter
amicos iactavit, aliter se pacem daturum negando, nisi principes
suos obsides dederint et arma tradiderint; non enim fidem se nisi
inermibus habiturum. [4]Renuntiata legatione risere Galli,
undique adclamantes brevi sensurum, sibi an illi consulentes
pacem obtulerint. [5]Interiectis diebus proelium
conseritur;[6]victi Macedones caeduntur; Ptolomeus multis
vulneribus saucius capitur; caput eius amputatum et lancea fixum
tota acie ad terrorem hostium circumfertur. [7]Paucos ex
Macedonibus fuga servavit; ceteri aut capti aut occisi. [8]Haec
cum nuntiata per omnem Macedoniam essent, portae urbium
clauduntur, luctu omnia replentur:[9]nunc orbitatem amissorum
filiorum dolebant, nunc excidia urbium metuebant, nunc Alexandri
Philippique, regum suorum, nomina sicuti numina in auxilium
vocabant;[10]sub illis se non solum tutos, verum etiam victores
orbis terrarum extitisse;[11]ut tuerentur patriam suam, quam
gloria rerum gestarum caelo proximam reddidissent, ut opem
adflictis ferrent, quos furor et temeritas Ptolomei regis
perdidisset, orabant. [12]Desperantibus omnibus non votis agendum
Sosthenes, unus de principibus Macedonum, ratus contracta
iuventute et Gallos victoria exultantes conpescuit et Macedoniam
ab hostili populatione defendit. [13]Ob quae virtutis beneficia
multis nobilibus regnum Macedoniae adfectantibus ignobilis ipse
praeponitur,[14]et cum rex ab exercitu appellatus esset, ipse non
in regis, sed in ducis nomen iurare milites conpulit.

6. [1]Interea Brennus, quo duce portio Gallorum in Graeciam se
effuderat, audita victoria suorum, qui Belgio duce Macedonas
vicerant, indignatus parta victoria opimam praedam et Orientis
spoliis onustam tam facile relictam esse, ipse adunatis CL
milibus peditum et XV milibus equitum in Macedoniam inrumpit.
[2]Cum agros villasque popularetur, occurrit ei cum instructo
exercitu Macedonum Sosthenes; sed pauci a pluribus, trepidi a
valentibus facile vincuntur. [3]Itaque cum victi se Macedones
intra muros urbium condidissent, victor Brennus nemine prohibente
totius Macedoniae agros depraedatur. [4]Inde quasi terrena iam
spolia sorderent, animum ad deorum inmortalium templa convertit,
scurriliter iocatus locupletes deos largiri hominibus oportere.
[5]Statim igitur Delphos iter vertit, praedam religioni, aurum
offensae deorum inmortalium praeferens; quos nullis opibus egere,
ut qui eas largiri hominibus solent, adfirmabat. [6]Templum
autem Apollinis Delphis positum est in monte Parnasso, in rupe
undique inpendente; ibi civitatem frequentia hominum fecit, qui
admiratione maiestatis undique concurrentes in eo saxo consedere.
[7]Atque ita templum et civitatem non muri, sed praecipitia, nec
manu facta, sed naturalia praesidia defendunt, prorsus ut
incertum sit, utrum munimentum loci an maiestas dei plus hic
admirationis habeat. [8]Media saxi rupes in formam theatri
recessit. Quamobrem et hominum clamor et si quando accedit
tubarum sonus, personantibus et resonantibus inter se rupibus
multiplex audiri ampliorque quam editur resonare solet. Quae res
maiorem maiestatis terrorem ignaris rei et admirationem
stupentibus plerumque adfert. [9]In hoc rupis amfractu media
ferme montis altitudine planities exigua est, atque in ea
profundum terrae foramen, quod in oracula patet, ex quo frigidus
spiritus vi quadam velut vento in sublime expulsus mentes vatum
in vecordiam vertit inpletasque deo responsa consulentibus dare
cogit. [10]Multa igitur ibi et opulenta regum ac populorum
visuntur munera quaeque magnificentia sui reddentium vota gratam
voluntatem et deorum responsa manifestant.

7. [1]Igitur Brennus cum in conspectu haberet templum, diu
deliberavit, an confestim rem adgrederetur an vero fessis via
militibus noctis spatium ad resumendas vires daret. [2]Aenianum
et Thessalorum duces, qui se ad praedae societatem iunxerant,
amputari moras iubebant, dum inparati hostes et recens adventus
sui terror esset;[3]interiecta nocte et animos hostibus, forsitan
et auxilia accessura, et, vias, quae tunc pateant, obstructum
iri. [4]Sed Gallorum vulgus ex longa inopia, ubi primum vino
ceterisque commeatibus referta rura invenit, non minus abundantia
quam victoria laetum per agros se sparserat,[5]desertisque
signis ad occupanda omnia pro victoribus vagabantur. Quae res
dilationem Delphis dedit. [6]Prima namque opinione adventus
Gallorum prohibiti agrestes oraculis feruntur messes vinaque
villis efferre. [7]Cuius rei salutare praeceptum non prius
intellectum est, quam vini ceterarumque copiarum abundantia velut
mora Gallis obiecta auxilia finitimorum convenere. 8, Prius
itaque urbem suam Delphi aucti viribus sociorum permunivere, quam
Galli vino velut praedae incubantes ad signa revocarentur.
[9]Habebat Brennus lecta ex omni exercitu peditum sexaginta
quinque milia; Delphorum sociorumque non nisi quattuor milia
milites erant,[10]quorum contemptu Brennus ad acuendos suorum
animos praedae ubertatem omnibus ostendebat statuasque cum
quadrigis, quarum ingens copia procul visebatur, solido auro
fusas esse plusque in pondere quam in specie habere praedae
adfirmabat.

8. Hac adseveratione incitati Galli, simul et hesterno mero
saucii, sine respectu periculorum in bellum ruebant. [2]Contra
Delphi plus in deo quam in viribus deputantes cum contemptu
hostium resistebant scandentesque Gallos e summo montis vertice
partim saxo, partim armis obruebant. [3]In hoc partium certamine
repente universorum templorum antistites, simul et ipsae vates
sparsis crinibus cum insignibus atque infulis pavidi vecordesque
in primam pugnantium aciem procurrunt. [4]Advenisse deum clamant,
eumque se vidisse desilientem in templum per culminis aperta
fastigia,[5]dum omnes opem dei suppliciter inplorant, iuvenem
supra humanum modum insignis pulchritudinis; comitesque ei duas
armatas virgines ex propinquis duabus Dianae Minervaeque aedibus
occurrisse;[6]nec oculis tantum haec se perspexisse, audisse
etiam stridorem arcus ac strepitum armorum. [7]Proinde ne
cunctarentur diis antesignanis hostem caedere et victoriae deorum
socios se adiungere summis obsecrationibus monebant. [8]Quibus
vocibus incensi omnes certatim in proelium prosiliunt.
[9]Praesentiam dei et ipsi statim sensere, nam et terrae motu
portio montis abrupta Gallorum stravit exercitum et confertissimi
cunei non sine vulneribus hostium dissipati ruebant.
[10]Insecuta deinde tempestas est, quae grandine et frigore
saucios ex vulneribus absumpsit. [11]Dux ipse Brennus cum dolorem
vulnerum ferre non posset, pugione vitam finivit. [12]Alter ex
ducibus punitis belli auctoribus cum decem milibus sauciorum
citato agmine Graecia excedit. [13]Sed nec fugientibus fortuna
commodior fuit, siquidem pavidis nulla sub tectis acta nox,
nullus sine labore et periculo dies;[14]adsidui imbres et gelu
nix concreta et fames et lassitudo et super haec maximum
pervigiliae malum miseras infelicis belli reliquias obterebant.
[15]Gentes quoque nationesque, per quas iter habebant, palantes
velut praedam sectabantur. [16]Quo pacto evenit, ut nemo ex tanto
exercitu, qui paulo ante fiducia virium etiam deos contemnebat,
vel ad memoriam tantae cladis superesset.

 LIBER XXV  


1. [1]Inter duos reges, Antigonum et Antiochum statuta pace cum
in Macedoniam Antigonus reverteretur, novus eidem repente hostis
exortus est[2]Quippe Galli, qui a Brenno duce, cum in Graeciam
proficisceretur, ad terminos gentis tuendos relicti fuerant, ne
soli desides viderentur, peditum XV milia, equitum tria milia
armaverunt[3]fugatisque Getarum Triballorumque copiis Macedoniae
inminentes legatos ad regem miserunt, qui pacem ei venalem
offerrent, simul et regis castra specularentur. [4]Quos Antigonus
pro regali munificentia ingenti apparatu epularum ad cenam
invitavit. [5]Sed Galli expositum grande auri argentique pondus
admirantes atque praedae ubertate sollicitati infestiores quam
venerant revertuntur. [6]Quibus et elephantos ad terrorem velut
invisitatas barbaris formas rex ostendi iusserat,[7]naves onustas
copiis demonstrari, ignarus, quod, quibus ostentatione virium
metum se inicere existimabat, eorum animos ut ad opimam praedam
sollicitabat. [8]Itaque legati reversi ad suos omnia in maius
extollentes opes pariter et neglegentiam regis
ostendunt;[9]referta auro et argento castra, sed neque vallo
fossave munita; et quasi satis munimenti in divitiis haberent,
ita eos omnia officia militaria intermisisse,[10]prorsus quasi
ferri auxilio non indigerent, quoniam auro abundarent.

2. [1]Hac relatione avidae gentis animi satis ad praedam
incitabantur;[2]accedebat tamen et exemplum Belgi, qui non magno
ante tempore Macedonum exercitum cum rege trucidaverat. [3]Itaque
consentientibus omnibus nocte castra regis adgrediuntur, qui
praesentiens tantam tempestatem signum pridie dederat, ut omnibus
ablatis in proxima silva taciti se occultarent. Neque aliter
servata castra quam quod deserta sunt,[4]siquidem Galli, ubi
omnia vacantia nec sine defensoribus modo, verum etiam sine
custodibus vident, non fugam hostium, sed dolum arbitrantes, diu
intrare portas timuerunt. [5]Ad postremum integris et intactis
munimentis scrutantes potius quam diripientes castra
occupaverunt. [6]Nunc ablatis quae invenerant ad litus
convertuntur. Ibi dum naves incautius diripiunt, a remigibus et
ab exercitus parte, quae eo cum coniugibus et liberis
confugerant, nihil tale metuentes trucidantur, tantaque caedes
Gallorum fuit,[7]ut Antigono pacem opinio huius victoriae non a
Gallis tantum, verum etiam a finitimorum feritate praestiterit.
[8]Quamquam Gallorum ea tempestate tantae fecunditatis iuventus
fuit, ut Asiam omnem velut examine aliquo inplerent. [9]Denique
neque reges Orientis sine mercennario Gallorum exercitu ulla
bella gesserunt, neque pulsi regno ad alios quam ad Gallos
confugerunt. [10]Tantus terror Gallici nominis et armorum invicta
felicitas erat, ut aliter neque maiestatem suam tutam neque
amissam recuperare se posse sine Gallica virtute arbitrarentur.
[11]Itaque in auxilium a Bithyniae rege invocati regnum cum eo
parta victoria diviserunt eamque regionem Gallograeciam
cognominaverunt.

3. [1]Dum haec in Asia geruntur, interim in Sicilia Pyrrus a
Poenis navali proelio victus ab Antigono, Macedoniae rege,
supplementum militum per legatos petit, denuntians,[2]ni mittat,
redire se in regnum necesse habere, incrementa rerum, quae de
Romanis voluerit, de ipso quaesiturum. Quod ubi negatum legati
retulerunt, dissimulatis causis repentinam fingit profectionem.
[4]Socios interim parare bellum iubet, arcis Tarentinae custodiam
Heleno filio et amico Miloni tradit. [5]Reversus in Epirum
statim fines Macedoniae invadit; cui Antigonus cum exercitu
occurrit victusque proelio in fugam vertitur. [6]Atque ita Pyrrus
Macedoniam in deditionem accepit et veluti damna amissae
Siciliae Italiaeque adquisito Macedoniae regno pensasset,
relictum Tarenti filium et amicum arcessit. [7]Antigonus autem
cum paucis equitibus, fugae comitibus, repente fortunae
ornamentis destitutus amissi regni speculaturus eventus
Thessalonicam se recepit, ut inde cum conducta Gallorum
mercennaria manu bellum repararet. [8]Rursus ab Ptolomeo, Pyrri
filio, funditus victus; cum septem comitibus fugiens non iam
reciperandi regni spem, sed salutis latebras ac fugae solitudines
captat.

4. [1]Igitur Pyrrus in tanto fastigio regni conlocatus iam nec
eo, ad quod votis perveniendum fuerat, contentus Graeciae
Asiaeque regna meditatur. [2]Neque illi maior ex imperio quam ex
bello voluptas erat, nec quicquam Pyrrum, qua tulisset imperium,
sustinere valuit. [3]Sed ut ad devincenda regna invictus
habebatur, ita devictis adquisitisque celeriter carebat. Tanto
melius studebat adquirere imperia quam retinere. [4]Itaque cum
copias Chersoneso transposuisset, legationibus Atheniensium et
Achaeorum Messeniorumque excipitur. [5]Sed et Graecia omnis
admiratione nominis eius, simul et rerum adversus Romanos
Poenosque gestarum adtonita adventum eius expectabat. [6]Primum
illi bellum adversus Spartanos fuit; maiore mulierum quam virorum
virtute exceptus et Ptolomeum filium et exercitus partem
robustissimam amisit;[7]quippe oppugnanti urbem ad tutelam
patriae tanta multitudo feminarum concurrit, ut non fortius
victus quam verecundius recederet. [8]Porro Ptolomeum filium eius
adeo strenuum et manu fortem fuisse tradunt, ut urbem Corcyram
cum sexagesimo ceperit, idem proelio navali quinqueremem ex
scapha cum septimo insiluerit captamque tenuerit,[9]in
oppugnatione quoque Spartanorum usque in mediam urbem equo
procucurrerit ibique concursu multitudinis interfectus sit.
[10]Cuius corpus ut relatum patri est, dixisse Pyrrum ferunt,
aliquanto tardius eum, quam timuerit ipse vel temeritas eius
meruerit, occisum esse.

5. [1]Repulsus ab Spartanis Pyrrus Argos petit; ibi dum Antigonum
in urbe clausum expugnare conatur, inter confertissimos
violentissime dimicans saxo de muris ictus occiditur. [2]Caput
eius Antigono refertur, qui victoria mitius usus filium eius
Helenum cum Epirotis sibi deditum in regnum remisit eique
insepulti patris ossa in patriam referenda tradidit. [3]Satis
constans inter omnes auctores fama est, nullum nec eius nec
superioris aetatis regem conparandum Pyrro fuisse, raroque non
inter reges tantum, verum etiam inter inlustres viros aut vitae
sanctioris aut iustitiae probatioris visum fuisse,[4]scientiam
certe rei militaris in illo viro tantam fuisse, ut cum Lysimacho,
Demetrio, Antigono, tantis regibus, bella gesserit, invictus
semper fuerit,[5]Illyriorum quoque, Siculorum Romanorumque et
Karthaginiensibus bellis numquam inferior, plerumque etiam victor
extiterit;[6]qui patriam certe suam angustam ignobilemque fama
rerum gestarum et claritate nominis sui toto orbe inlustrem
reddiderit.

 LIBER XXVI  


1. [1]Post mortem Pyrri non in Macedonia tantum, verum etiam in
Asia Graeciaque magni bellorum motus fuere. [2]Nam et
Peloponnensii per proditionem Antigono traditi;[3]et variante
hominum partim dolore, partim gaudio, prout singulae civitates
aut auxilium de Pyrro speraverant aut metus sustinuerant, ita aut
cum Antigono societatem iungebant aut mutuis inter se odiis in
bellum ruebant. [4]Inter hunc turbatarum provinciarum motum
Epiorum quoque urbs ab Aristotimo principe per tyrannidem
occupatur. [5]A quo cum multi ex primoribus occisi, plures in
exilium acti essent, Aetolis per legatos postulantibus, coniuges
liberosque exulum redderet,[6]primo negavit, postea, quasi
paeniteret, proficiscendi ad suos potestatem omnibus matronis
dedit diemque profectionis statuit. [7]Illae, quasi in perpetuum
cum viris exulaturae, pretiosissima quaeque auferentes, cum ad
portam quasi uno agmine profecturae convenissent, omnibus rebus
spoliatae in carcerem recluduntur, occisis prius in gremio matrum
parvulis liberis, virginibus ad stuprum direptis. [8]Hac tam
saeva dominatione stupentibus omnibus princeps eorum Hellanicus,
senex et liberis orbus, ut qui nec aetatis nec pigneris respectu
timeret, contractos domum fidissimos amicorum in vindictam
patriae hortatur. [9]Cunctantibus privato periculo publicum
finire et deliberandi spatium postulantibus arcessitis servis
iubet obserari fores tyrannoque nuntiare, mitteret qui coniuratos
apud se conprehenderet; obiectans singulis se, quia liberandae
patriae auctor esse non possit, desertae ultorem futurum.
[10]Tunc illi ancipiti periculo circumventi honestiorem viam
eligentes coniurant in tyranni necem, atque ita Aristotimus
quinto quam tyrannidem occupaverat mense opprimitur.

2. [1]Interea Antigonus cum multiplici bello et Ptolomei regis et
Spartanorum premeretur novusque illi hostis Gallograeciae
exercitus adfluxisset, in speciem castrorum parva manu adversus
ceteros relicta adversus Gallos totis viribus proficiscitur.
[2]Quibus cognitis Galli, cum et ipsi se proelio pararent, in
auspicia pugnae hostias caedunt, quarum extis cum magna caedes
interitusque omnium praediceretur, non in timorem, sed in furorem
versi sperantesque deorum minas expiari caede suorum posse,
coniuges et liberos suos trucidant, auspicia belli a parricidio
incipientes. [3]Tanta rabies feros animos invaserat, ut non
parcerent aetati, cui etiam hostes pepercissent, bellumque
internecivum cum liberis liberorumque matribus gererent, pro
quibus bella suscipi solent. [4]Itaque quasi scelere vitam
victoriamque redemissent, sicut erant cruenti ex recenti suorum
caede, in proelium non meliore eventu quam omine
proficiscuntur;[5]siquidem pugnantes prius parricidiorum furiae
quam hostes circumvenere, obversantibusque ante oculos manibus
interemptorum omnes occidione caesi. [6]Tanta strages fuit, ut
pariter cum hominibus dii consensisse in exitium parricidarum
viderentur. [7]Post huius pugnae eventum Ptolomeus et Spartani
victorem hostium exercitum declinantes in tutiora se recipiunt.
[8]Antigonus quoque ubi eorum discessum videt, recenti adhuc ex
priore victoria militum ardore bellum Atheniensibus infert. [9]In
quo cum occupatus esset, interim Alexander, rex Epiri, ulcisci
mortem patris Pyrri cupiens fines Macedoniae depopulatur.
[10]Adversus quem cum reversus a Graecia Antigonus esset,
transitione militum destitutus regnum Macedoniae cum exercitu
amittit. [11]Huius filius Demetrius, puer admodum, absente patre
reparato exercitu non solum amissam Macedoniam recepit, verum
etiam Epiri regno Alexandrum spoliat. [12]Tanta vel mobilitas
militum vel fortunae varietas erat, ut vicissim reges nunc
exules, <exules> nunc reges viderentur.

3. [1]Igitur Alexander, cum exul ad Acarnanas confugisset, non
minore Epirotarum desiderio quam sociorum auxilio in regnum
restituitur.
[2] Per idem tempus rex Cyrenarum Magas decedit, qui ante
infirmitatem Beronicen, unicam filiam, ad finienda cum Ptolomeo
fratre certamina filio eius desponderat. [3]Sed post mortem regis
mater virginis Arsinoe, ut invita se contractum matrimonium
solveretur, misit qui ad nuptias virginis regnumque Cyrenarum
Demetrium, fratrem regis Antigoni, a Macedonia arcesserent, qui
et ipse ex filia Ptolomei procreatus erat. [4]Sed nec Demetrius
moram fecit. Itaque cum secundante vento celeriter Cyrenas
advolasset, fiducia pulchritudinis, qua animis placere socrus
coeperat, statim a principio superbus regiae familiae
militibusque inpotens erat studiumque placendi a virgine in
matrem contulerat. [5]Quae res suspecta primo virgini, dein
popularibus militibusque invisa fuit. [6]Itaque versis omnium
animis in Ptolomei filium insidiae Demetrio conparantur, cui, cum
in lectum socrus concessisset, percussores inmittuntur. [7]Sed
Arsinoe audita voce filiae ad fores stantis et praecipientis, ut
matri parceretur, adulterum paulisper corpore suo protexit.
[8]Quo interfecto Beronice et stupra matris salva pietate ulta
est et in matrimonio sortiendo iudicium patris secuta.

 LIBER XXVII  


1. [1]Mortuo Syriae rege Antiocho, cum in locum eius filius
Seleucus successisset, hortante matre Laodice, quae prohibere
debuerat, auspicia regni a parricidio coepit;[2]quippe Beronicen,
novercam suam, sororem Ptolomei, regis Aegypti, cum parvulo
fratre ex ea suscepto interfecit. [3]Quo facinore perpetrato et
infamiae maculam subiit et Ptolomei se bello inplicuit. [4]Porro
Beronice, cum ad se interficiendam missos didicisset, Daphinae se
claudit. [5]Vbi cum obsideri eam cum parvulo filio nuntiatum
Asiae civitatibus esset, recordatione paternae maiorumque eius
dignitatis casum tam indignae fortunae miserantes auxilia ei
omnes misere. [6]Frater quoque Ptolomeus periculo sororis
exterritus relicto regno cum omnibus viribus advolat. [7]Sed
Beronice ante adventum auxiliorum, cum vi expugnari non posset,
dolo circumventa trucidatur. Indigna res omnibus visa. [8]Itaque
[cum] universae civitates [quae defecerant, ingentem classem
conparassent, repente] exemplo crudelitatis exterritae simul et
in ultionem eius, quam defensuri fuerant, Ptolomeo se
tradunt,[9]qui nisi in Aegyptum domestica seditione revocatus
esset, totum regnum Seleuci occupasset . [10]Tantum vel illi
odium parricidale scelus vel huic favorem indigne peremptae mors
sororis adtulerat.

2. [1]Post discessum Ptolomei Seleucus cum adversus civitates,
quae defecerant, ingentem classem conparasset, repente velut diis
ipsis parricidium vindicantibus orta tempestate classem
naufragio amittit;[2]nec quicquam illi ex tanto adparatu praeter
nudum corpus et spiritum et paucos naufragii comites residuos
fortuna fecit. [3]Misera quidem res, optanda Seleuco fuit;
siquidem civitates, quae odio eius ad Ptolomeum transierant,
velut diis arbitris satisfactum sibi esset, repentina animorum
mutatione in naufragi misericordiam versae imperio se eius
restituunt. [4]Laetus igitur malis suis et damnis ditior redditus
veluti par viribus bellum Ptolomeo infert,[5]sed quasi ad
ludibrium tantum Fortunae natus esset nec propter aliud opes
regni recepisset, quam ut amitteret, victus proelio non multo
quam post naufragium comitatior trepidus Antiochiam confugit.
[6]Inde ad Antiochum fratrem litteras facit, quibus auxilium eius
inplorat oblata ei Asia intra finem Tauri montis in praemium
latae opis. [7]Antiochus autem cum esset annos XIV natus, supra
aetatem regni avidus occasionem non tam pio animo, quam
offerebatur, adripuit, sed latronis more fratri totum eripere
cupiens puer sceleratam virilemque sumit audaciam. [8]Vnde Hierax
est cognominatus, quia non hominis, sed accipitris ritu in
alienis eripiendis vitam sectaretur. [9]Interea Ptolomeus cum
Antiochum in auxilium Seleuco venire cognovisset, ne cum duobus
uno tempore dimicaret, in annos X cum Seleuco pacem facit;[10]sed
pax ab hoste data interpellatur a fratre, qui conducto Gallorum
mercennario exercitu pro auxilio bellum, pro fratre hostem
imploratus exhibuit. [11]In eo proelio virtute Gallorum victor
quidem Antiochus fuit, sed Galli arbitrantes Seleucum in proelio
cecidisse in ipsum Antiochum arma vertere, liberius depopulaturi
Asiam, si omnem stirpem regiam extinxissent. [12]Quod ubi sensit
Antiochus, velut a praedonibus auro se redemit societatemque cum
mercennariis suis iungit.

3. [1]Interea rex Bithyniae Eumenes sparsis consumptisque
fratribus bello intestinae discordiae quasi vacantem Asiae
possessionem invasurus victorem Antiochum Gallosque adgreditur.
[2]Nec difficile saucios adhuc ex superiore congressione integer
ipse viribus superat. [3]Ea namque tempestate omnia bella in
exitium Asiae gerebantur: uti quisque fortior fuisset, Asiam
velut praedam occupabat. [4]Seleucus et Antiochus fratres bellum
propter Asiam gerebant, Ptolomeus, rex Aegypti, sub specie
sororiae ultionis Asiae inhiabat. [5]Hinc Bithynus Eumenes, inde
Galli, humiliorum semper mercennaria manus, Asiam depopulabantur,
cum interea nemo defensor Asiae inter tot praedones
inveniebatur. [6]Victo Antiocho cum Eumenes maiorem partem Asiae
occupasset, ne tunc quidem fratres perdito praemio, propter quod
bellum gerebant, concordare potuerunt, sed omisso externo hoste
in mutuum exitium bellum reparant. [7]In eo Antiochus denuo
victus multorum dierum fuga fatigatus tandem ad socerum suum
Ariamenem, regem Cappadociae, pervehitur. [8]A quo cum benigne
primum exceptus esset, interiectis diebus cognito quod insidiae
sibi pararentur, salutem fuga quaesivit. [9]Igitur cum profugo
nusquam tutus locus esset, ad Ptolomeum hostem, cuius fidem
tutiorem quam fratris existimabat, decurrit, memor vel quae
facturus fratri esset vel quae meruisset a fratre. [10]Sed
Ptolomeus non amicior dedito quam hosti factus adservari eum
artissima custodia iubet. [11]Hinc quoque Antiochus opera
cuiusdam meretricis adiutus, quam familiarius noverat, deceptis
custodibus elabitur fugiensque a latronibus interficitur.
[12]Seleucus quoque iisdem ferme diebus amisso regno equo
praecipitatus finitur. Sic fratres quasi et germanis casibus
exules ambo post regna scelerum suorum poenas luerunt.

 LIBER XXVIII  


1. [1]Olympias, Pyrri Epirotae regis filia, amisso marito
eodemque germano fratre Alexandro cum tutelam filiorum ex eo
susceptorum, Pyrri et Ptolomei, regnique administrationem in se
recepisset, Aetolis partem Acarnaniae, quam in portionem belli
pater pupillorum acceperat, eripere volentibus ad regem
Macedoniae Demetrium[2]decurrit eique habenti uxorem Antiochi,
regis Syriae, sororem filiam suam Phthiam in matrimonium tradit,
ut auxilium, quod misericordia non poterat, iure cognationis
obtineret. [3]Fiunt igitur nuptiae, quibus et novi matrimonii
gratia adquiritur et veteris offensa contrahitur. [4]Nam prior
uxor, velut matrimonio pulsa, sponte sua ad fratrem Antiochum
discedit eumque in mariti bellum inpellit.
[5] Acarnanes quoque diffisi Epirotis adversus Aetolos auxilium
Romanorum inplorantes obtinuerunt a Romano senatu,[6]ut legati
mitterentur, qui denuntiarent Aetolis, praesidia ab urbibus
Acarnaniae deducerent paterenturque liberos esse, qui soli
quondam adversus Troianos, auctores originis suae, auxilia
Graecis non miserint.

2. [1]Sed Aetoli legationem Romanorum superbe audivere, Poenos
illis et Gallos, a quibus tot bellis occidione caesi
sint,[2]exprobrantes dicentesque prius illis portas adversus
Karthaginienses aperiendas, quas clauserit metus Punici belli,
quam in Graeciam arma transferenda. [3]Meminisse deinde iubent,
qui quibus minentur. [4]Adversus Gallos urbem eos suam tueri non
potuisse captamque non ferro defendisse, sed auro redemisse; [5]
quam gentem se aliquanto maiore manu Graeciam ingressam non solum
nullis externis viribus, sed ne domesticis quidem totis adiutos
universam delesse, sedemque sepulcris eorum praebuisse, quam illi
urbibus imperioque suo proposuerant;[6]contra Italiam trepidis
ex recenti urbis suae incendio Romanis universam ferme a Gallis
occupatam. [7]Prius igitur Gallos Italia pellendos quam minentur
Aetolis, priusque sua defendenda quam aliena appetenda. [8]Quos
autem homines Romanos esse? Nempe pastores, qui latrocinio iustis
dominis ademptum solum teneant,[9]qui uxores cum propter
originis dehonestamenta non invenirent,[10]vi publica rapuerint,
qui denique urbem ipsam parricidio condiderint murorumque
fundamenta fraterno sanguine adsperserint. [11]Aetolos autem
principes Graeciae semper fuisse et sicut dignitate, ita et
virtute ceteris praestitisse;[12]solos denique esse, qui
Macedonas imperio terrarum semper florentes contempserint, qui
Philippum regem non timuerint, qui Alexandri Magni post Persas
Indosque devictos, cum omnes nomen eius horrerent, edicta
spreverint. [13]Monere igitur se Romanos, contenti sint fortuna
praesenti nec provocent arma, quibus et Gallos caesos et
Macedonas contemptos videant. [14]Sic dimissa legatione
Romanorum, ne fortius locuti quam fecisse viderentur, fines Epiri
regni et Acarnaniae depopulantur.

3. [1]Iam Olympias filiis regna tradiderat, et in locum Pyrri,
fratris defuncti, Ptolomeus successerat,[2]qui cum hostibus
instructo exercitu obvius processisset, infirmitate correptus in
itinere decedit. [3]Olympias quoque gemino funerum vulnere
adflicta, aegre spiritum trahens non diu filiis supervixit.
[4]Cum ex gente regia sola Nereis virgo cum Laodamia sorore
superesset,[5]Nereis nubit Geloni, Siciliae tyranni filio,
Laudamia autem cum in aram Dianae confugisset, concursu populi
interficitur. [5]Quod facinus dii inmortales adsiduis cladibus
gentis et prope interitu totius populi vindicaverunt. [7]Nam et
sterilitatem famemque passi et intestina discordia vexati
externis ad postremum bellis paene consumpti sunt. [8]Milo
quoque, Laodamiae percussor, in furorem versus nunc ferro, nunc
saxo, in summa dentibus laceratis visceribus duodecima die
interiit.
[9] His in Epiro gestis interim in Macedonia Demetrius rex
relicto filio Philippo, parvulo admodum, decedit,[10]cui
Antigonus tutor datus accepta in matrimonium matre pupilli regem
se constitui laborat. [11]Interiecto deinde tempore cum seditione
minaci Macedonum clausus in regia teneretur, in publicum sine
satellitibus procedit,[12]proiectoque in vulgus diademate ac
purpura dare haec eos alteri iubet, qui aut imperare illis
nesciat aut cui parere ipsi sciant;[13]se adhuc invidiosum illud
regnum non voluptatibus, sed laboribus ac periculis sentire.
[14]Commemorat deinde beneficia sua: ut defectionem sociorum
vindicaverit, ut Dardanos Thessalosque exultantes morte Demetrii
regis conpescuerit, ut denique dignitatem Macedonum non solum
defenderit, verum et auxerit. [15]Quorum si illos paeniteat,
deponere imperium et reddere illis munus suum, quia regem
quaerant, cui imperent. [16]Cum populus pudore motus recipere eum
regnum iuberet, tam diu recusavit, quoad seditionis auctores
supplicio traderentur.

4. [1]Post haec bellum Spartanis infert, qui soli Philippi
Alexandrique bellis et imperium Macedonum et omnibus metuenda
arma contempserant. [2]Inter duas nobilissimas gentes bellum
summis utrimque viribus fuit, cum hi pro vetere Macedonum gloria,
illi non solum pro inlibata libertate, sed etiam pro salute
certarent. [3]Victi Lacedaemonii non ipsi tantum, verum etiam
coniuges liberique magno animo fortunam tulere. [4]Nemo quippe in
acie saluti pepercit, nulla amissum coniugem flevit, filiorum
mortem senes laudabant, patribus in acie caesis filii
gratulabantur, suam vicem omnes dolebant, quod non et ipsi pro
patriae libertate cecidissent. [5]Patentibus omnes domibus
saucios excipiebant, vulnera curabant, lassos
reficiebant;[6]inter haec nullus in urbe strepitus, nulla
trepidatio, magisque omnes publicam quam privatam fortunam
lugebant. [7]Inter haec Cleomenes rex post multas hostium caedes
toto corpore suo pariter et hostium cruore madens
supervenit[8]ingressusque in urbem non humi consedit, non cibum
aut potum poposcit, non denique armorum onus deposuit, sed
adclinis parieti,[9]cum IV milia sola ex pugna superfuisse
conspexisset, hortatus, ut se ad meliora rei publicae tempora
reservarent,[10]tum cum coniuge et liberis Aegyptum ad Ptolomeum
proficiscitur, a quo honorifice exceptus diu in summa dignatione
regis vixit. [11]Postremo post Ptolomei mortem a filio eius cum
omni familia interficitur. [12]Antigonus autem caesis occidione
Spartanis fortunam tantae urbis miseratus a direptione milites
prohibuit veniamque his, qui superfuerunt, dedit, praefatus
bellum se cum Cleomene,[13]non cum Spartanis habuisse, cuius fuga
omnis ira eius finita sit;[14]nec minori sibi gloriae fore, si
ab eo servata Lacedaemon, a quo solo capta sit, proderetur.
[15]Parcere igitur solo urbis ac tectis, quoniam homines, quibus
parceret, non superfuissent. [16]Nec multo post ipse decedit
regnumque Philippo pupillo, annos quattuordecim nato, tradidit.

 LIBER XXIX  


1. [1]Isdem ferme temporibus prope universi orbis imperia nova
regum successione mutata sunt. [2]Nam et in Macedonia Philippus
mortuo Antigono, tutore eodemque vitrico, annorum XIV regnum
suscepit;[3]et in Asia interfecto Seleuco inpubes adhuc rex
Antiochus constitutus est;[4]Cappadociae quoque regnum Ariarathi,
puero admodum, pater ipse tradiderat;[5]Aegyptum patre ac matre
interfectis occupaverat Ptolomeus, cui ex facinoris crimine
cognomentum Philopator fuit. [6]Sed et Spartani in locum
Cleomenis suffecerant Lycurgum. [7]Et ne qua temporibus mutatio
deesset, apud Karthaginienses quoque aetate inmatura dux Hannibal
constituitur, non penuria seniorum, sed odio Romanorum, quo
inbutum eum a pueritia sciebant, fatale non tam Romanis quam ipsi
Africae malum. [8]His regibus pueris tametsi nulli senioris
aetatis rectores erant, tamen in suorum quisque maiorum vestigia
intentis magna indoles virtutis enituit. [9]Solus Ptolomeus,
sicut scelestus in occupando, ita et segnis in administrando
regno fuit. [10]Philippum Dardani ceterique omnes finitimi
populi, quibus velut inmortale odium cum Macedonum regibus erat,
contemptu aetatis adsidue lacessebant. [11]Contra ille submotis
hostibus non contentus sua defendisse ultro Aetolis bellum
inferre gestiebat.

2. [1]Quae agitantem illum Demetrius, rex Illyriorum, nuper a
Paulo, Romano consule, victus supplicibus precibus adgreditur,
iniuriam Romanorum querens,[2]qui non contenti Italiae terminis,
imperium spe inproba totius orbis amplexi, bellum cum omnibus
regibus gerant. [3]Sic illos Siciliae, sic Sardiniae
Hispaniaeque, sic denique totius Africae imperium adfectantes
bellum cum Poenis et Hannibale suscepisse;[4]sibi quoque non
aliam ob causam, quam quod Italiae finitimus videbatur, bellum
inlatum, quasi nefas esset aliquem regem iuxta imperii eorum
terminos esse. [5]Sed et ipsi cavendum exemplum esse, cuius
quanto promptius nobiliusque sit regnum, tanto sit Romanos
acriores hostes habiturus. [6]Super haec cedere se illi regno,
quod Romani occupaverint, profitetur, gratius habiturus, si in
possessione imperii sui socium potius quam hostes videret.
[7]Huiuscemodi oratione inpulit Philippum, ut omissis Aetolis
bellum Romanis inferret, minus negotii existimantem, quod iam
victos eos ab Hannibale apud Trasimenum lacum audierat. [8]Itaque
ne eodem tempore multis bellis detineretur, pacem cum Aetolis
facit, non quasi alio bellum translaturus, sed ut Graeciae quieti
consulturus, quam numquam in maiore periculo fuisse
adfirmabat,[9]siquidem consurgentibus ab Occidente novis Poenorum
ac Romanorum imperiis, quibus una haec a Graecia atque Asia sit
mora, dum inter se bello discrimen imperii faciunt; ceterum
statim victoribus transitum in Orientem fore.

3. [1]Videre se itaque, ait, consurgentem in Italia nubem illam
trucis et cruenti belli; videre tonantem ac fulminantem ab occasu
procellam, quam in quascumque terrarum partes victoriae
tempestas detulerit, magno cruoris imbre omnia foedaturam.
[2]Frequenter Graeciam ingentes motus passam, nunc Persarum, nunc
Gallorum, nunc Macedonum bellis, sed omnia illa levia fuisse
existimaturos, si ea, quae nunc in Italia concurrat manus, extra
terram illam se effuderit. [3]Cernere se, quam cruenta et
sanguinaria inter se bella utrique populi et viribus copiarum et
ducum artibus gerant, quae rabies finiri solo partis alterius
interitu sine ruina finitimorum non possit. [4]Feros igitur
victorum animos minus quidem Macedoniae quam Graeciae timendos,
quia et remotior et in vindictam sui robustior sit;[5]scire tamen
se eos, qui tantis viribus concurrant, non contentos hoc fine
victoriae fore, metuendumque sibi quoque certamen eorum, qui
superiores extiterint. [6]Hoc praetexto finito cum Aetolis bello
nihil aliud quam Poenorum Romanorumque bella respiciens
singulorum vires perpendebat. [7]Sed nec Romani, tametsi Poeni et
Hannibal in cervicibus erant, soluti metu Macedonico
videbantur;[8]quippe terrebat eos et vetus Macedonum devicti
Orientis gloria et Philippus studio Alexandri aemulationis
incensus, quem promptum in bella industriumque cognoverant.

4. [1]Igitur Philippus, cum iterato victos a Poenis Romanos
didicisset, aperte hostem se his professus naves, quibus in
Italiam exercitum traiceret, fabricare coepit. [2]Legatum deinde
ad Hannibalem iungendae societatis gratia cum epistulis
mittit,[3]qui conprehensus et ad senatum perductus incolumis
dimissus est, non in honorem regis, sed ne dubius adhuc
indubitatus hostis redderetur. [4]Postea vero, cum Romanis
nuntiatum esset in Italiam Philippum copias traiecturum, Laevinum
praetorem cum instructis navibus ad prohibendum transitum
mittunt. [5]Qui cum in Graeciam traiecisset, multis promissis
inpellit Aetolos bellum adversus Philippum suscipere. Philippus
quoque Achaeos in Romanorum bella sollicitat. [6]Interea et
Dardani Macedoniae fines vastare coeperunt, abductisque XX
milibus captivorum Philippum a Romano bello ad tuendum regnum
revocaverunt. [7]Dum haec aguntur, Laevinus praetor iuncta cum
Attalo rege societate Graeciam populatur. Quibus cladibus
perculsae civitates auxilium petentes Philippum legationibus
fatigant;[8]nec non et Illyriorum reges lateri eius haerentes
adsiduis precibus promissa exigebant. Super haec vastati
Macedones ultionem flagitabant. [9]Quibus tot tantisque rebus
obsessus, cui rei primum occurreret, ambigebat; omnibus tamen
propediem auxilia se missurum pollicetur, non quia facere posset
quae promittebat, sed ut spe inpletos in societatis iure
retineret. [10]Prima tamen illi expeditio adversus Dardanos fuit,
qui absentiam eius aucupantes maiore belli mole Macedoniae
inminebant. [11]Cum Romanis quoque pacem facit, contentis interim
bellum Macedonicum distulisse. Philopoemeni, Achaeorum duci,
quem ad Romanos sociorum animos sollicitare didicerat, insidias
praetendit. Quibus ille cognitis vitatisque discedere ab eo
Achaeos auctoritate sua coegit.

 LIBER XXX  


1. [1] Philippo in Macedonia magnis rebus intento in Aegypto
Ptolomei diversi mores erant;[2]quippe regno parricidio parto et
ad necem utriusque parentis caede etiam fratris adstructa, veluti
rebus feliciter gestis luxuriae se tradiderat, regisque mores
omnis secuta regia erat. [3]Itaque non amici tantum praefectique,
verum etiam omnis exercitus depositis militiae studiis otio ac
desidia corrupti marcebant. [4]Quibus rebus cognitis Antiochus,
rex Syriae, vetere inter se regnorum odio stimulante repentino
bello multas urbes eius oppressit ipsamque Aegyptum adgreditur.
[5]Trepidare igitur Ptolomeus, legationibus missis, quoad vires
pararet morari Antiochum. [6]Magno deinde exercitu in Graecia
conducto secundum proelium facit, spoliassetque regno Antiochum,
si fortunam virtute iuvisset. [7]Sed contentus reciperatione
urbium, quas amiserat, facta pace avide materiam quietis adripuit
revolutusque in luxuriam occisa Eurydice, uxore eademque sorore
sua, Agathocliae meretricis inlecebris capitur,[8]atque ita
omissa magnitudine nominis ac maiestatis oblitus noctes in
stupris, dies in conviviis consumit. [9]Adduntur instrumenta
luxuriae, tympana et crepundia; nec iam spectator rex, sed
magister nequitiae nervorum oblectamenta modulatur. [10]Haec
primo laborantis regiae tacita pestis et occulta mala fuere.

2. [1] Dehinc crescente licentia iam nec parietibus regiae domus
contineri meretricis audacia potest,[2]quam proterviorem sociata
cum Agathocle fratre, ambitiosae pulchritudinis scorto, cotidiana
regis stupra faciebant. [3]Accedebat et mater Oenanthe, quae
geminae subolis inlecebris devinctum regem tenebat. [4]Itaque non
contenti rege iam etiam regnum possident, iam in publico
visuntur, iam salutantur, iam comitantur. [5]Agathocles regis
lateri iunctus civitatem regebat, tribunatus et praefecturas et
ducatus mulieres ordinabant; nec quisquam in regno suo minus
poterat quam rex ipse,[6]cum interim relicto quinquenni ex
Eurydice sorore filio moritur. Sed mors eius, dum pecuniam regiam
mulieres rapiunt et imperium inita cum perditissimis societate
occupare conantur, diu occultata fuit. [7]Re tamen cognita
concursu multitudinis et Agathocles occiditur et mulieres in
ultionem Eurydices patibulis suffiguntur. [8]Morte regis,
supplicio meretricum velut expiata regni infamia legatos
Alexandrini ad Romanos misere, orantes ut tutelam pupilli
susciperent tuerenturque regnum Aegypti, quod iam Philippum et
Antiochum facta inter se pactione divisisse dicebant.

3. [1] Grata legatio Romanis fuit causas belli adversus Philippum
quaerentibus, qui insidiatus temporibus belli Punici fuerat.
[2]Huc accedebat, quod Poenis et Hannibale superatis nullius
magis arma metuebant, reputantibus quantum motum Pyrrus parva
Macedonum manu in Italia fecisset, quantasque res Macedones in
Oriente gessissent. [3]Mittuntur itaque legati, qui Philippo et
Antiocho denuntient, regno Aegypti abstineant. [4]Mittitur et M.
Lepidus in Aegyptum, qui tutorio nomine regnum pupilli
administret. [5]Dum haec aguntur, interim legationes Attali regis
et Rhodiorum iniurias Philippi querentes Romam venerunt. Quae
res omnem cunctationem Macedonici belli senatui eximit. [6]Statim
igitur titulo ferendi sociis auxiliis bellum adversus Philippum
decernitur, legionesque cum consule in Macedonia mittuntur.
[7]Nec multo post tempore fiducia Romanorum tota Graecia adversus
Philippum spe pristinae libertatis erecta bellum ei intulit;
atque ita cum undique rex urgeretur, pacem petere conpellitur.
[8]Dehinc cum expositae condiciones pacis a Romanis essent,
repetere sua et Attalus et Rhodii et Achaei et Aetoli coepere.
[9]Contra Philippus adduci se posse, ut Romanis pareat,
concedebat; ceterum indignum esse Graecos a Philippo et
Alexandro, maioribus suis, victos et sub iugum Macedonici imperii
subactos veluti victores leges pacis sibi dicere, quibus prius
sit servitutis ratio reddenda quam libertas vindicanda. [10]Ad
postremum tamen petente eo indutiae duorum mensium datae, ut pax,
quae in Macedonia non conveniebat, Romae a senatu peteretur.

4. [1] Eodem anno inter insulas Theram et Therasiam medio
utriusque ripae maris spatio terrae motus fuit,[2]in quo cum
admiratione navigantium repente ex profundo cum calidis aquis
insula emersit. [3]In Asia quoque eadem die idem motus terrae
Rhodum multasque alias civitates gravis ruinarum labe concussit,
quasdam solidas absorbuit. [4]Quo prodigio territis omnibus vates
cecinere, oriens Romanorum imperium vetus Graecorum ac Macedonum
voraturum.
[5]Interim a senatu repudiata pace Philippus in societatem belli
Nabim tyrannum sollicitat. [6]Atque ita cum in aciem exercitum
instructis e diverso hostibus produxisset, hortari suos coepit
referendo Persas, Bactros Indosque et omnem Asiam Orientis fine a
Macedonibus perdomitam;[7]tantoque hoc bellum fortius quam illa
sustinendum, quanto sit imperio libertas carior. [8]Sed et
Flamininus, Romanus consul, relatione rerum gestarum recentissime
suos stimulabat in proelium, ostendendo hinc Karthaginem cum
Sicilia, inde Italiam et Hispaniam Romana virtute perdomitas.
[9]Ne Hannibalem quidem Alexandro Magno postponendum, quo Italia
pulso Africam ipsam, tertiam partem mundi, superaverint. [10]Sed
nec Macedonas veteri fama, sed praesentibus viribus
aestimandos,[11]quia non cum Alexandro Magno, quem invictum
audiant, nec cum exercitu eius, qui totum Orientem devicerit,
bellum gerant, sed cum Philippo, puero inmaturae aetatis,[12]qui
regni terminos adversus finitimos aegre defendat, et cum his
Macedonibus, qui non ita pridem praedae Dardanis fuerint.
[13]Illos maiorum decora, se suorum militum commemorare. [14]Non
enim alio exercitu Hannibalem et Poenos et totum ferme
Occidentem, sed his ipsis, quos in acie habeat, militibus
subactos. [15]His adhortationibus utrimque concitati milites
proelio concurrunt, alteri Orientis, alteri Occidentis imperio
gloriantes, ferentesque in bellum alii maiorum suorum antiquam et
obsoletam gloriam, alii virentem recentibus experimentis
virtutis florem. [16]Sed Macedonas Romana Fortuna vicit.
[17]Fractus itaque bello Philippus pace a Flaminino consule
petita nomen quidem regium retinuit, sed omnibus Graeciae
urbibus, velut regni membris extra terminos antiquae
possessionis, amissis solam Macedoniam retinuit. [18]Offensi
tamen Aetoli, quia non arbitrio eorum Macedonia quoque adempta
regi et data sibi in praemium belli esset, legatos ad Antiochum
mittunt, qui eum adulatione magnitudinis in Romana bella spe
societatis universae Graeciae inpellerent.

 LIBER XXXI  


1. [1] Mortuo Ptolomeo Philopatore, rege Aegypti, contemptaque
parvuli filii eius aetate, qui in spem regni relictus praeda
etiam domesticis erat, Antiochus, rex Syriae, occupare Aegyptum
statuit. [2]Itaque Phoenicen ceterasque Syriae quidem, sed iuris
Aegypti civitates cum invasisset, legatos ad eum senatus mittit,
qui denuntiarent ei, abstineret regno pupilli postremis patris
precibus fidei suae traditi. [3]Quibus spretis interiecto tempore
alia legatio supervenit, quae omissa pupilli persona civitates
iure belli factas populi Romani in integrum restitui iubebat.
[4]Abnuenti bellum denuntiatum, quod ille facile susceptum
infeliciter gessit.
[5]Eodem tempore et Nabis tyrannus multas Graeciae civitates
occupaverat. [6]Igitur senatus, ne uno tempore duplici bello
Romanae vires detinerentur, scripsit Flaminino, si ei videatur,
sicuti Macedoniam a Philippo, ita et Graeciam a Nabide liberet.
[7]Ob quam causam imperium ei prorogatum. Terribile quippe
Antiochi bellum Hannibalis nomen faciebat, quem aemuli eius
occultis mandatis cum Antiocho inisse societatem apud Romanos
criminabantur,[8]negantes eum aequo animo sub legibus vivere
adsuetum imperio et inmoderata licentia militari; semperque
taedio quietis urbanae novas belli causas circumspicere. [9]Quae
etsi falsa nuntiata fuissent, apud timentes tamen pro veris
habebantur.

2. [1] Denique senatus metu perculsus ad speculandos actus
Hannibalis legatum in Africam Cn. Servilium mittit eique tacitis
mandatis praecipit, ut, si posset, eum per aemulos eius
interficeret metuque invisi nominis tandem populum Romanum
liberaret. [2]Sed res Hannibalem non diu latuit, virum ad
prospicienda cavendaque pericula paratum nec minus in secundis
adversa quam in adversis secunda cogitantem. [3]Igitur cum tota
die in oculis principum legatique Romani in foro Karthaginiensium
obversatus in supremum fuisset, adpropinquante vespere equum
conscendit et rus urbanum, quod propter litus maris habebat,
ignaris servis iussisque ad portam revertentem opperiri,
contendit. [4]Habebat ibi naves cum remigibus occulto sinu
litoris absconditas; erat et grandis in eo agro pecunia
praeparata, ut, cum res exegisset, nec facultas fugam nec inopia
moraretur. [5]Lecta igitur servorum iuventute, quorum copiam
Italicorum captivorum numerus augebat, navem conscendit cursumque
ad Antiochum dirigit. [6]Postera die civitas principem suum ac
tum temporis consulem in foro expectabat. [7]Quem ut profectum
nuntiatum est, non aliter quam si urbs capta esset, omnes
trepidavere exitiosamque sibi fugam eius ominati sunt. [8]Legatus
vero Romanus, quasi iam bellum inlatum Italiae ab Hannibale
esset, tacitus Romam regreditur trepidumque nuntium refert.

3. [1] Interim in Graecia Flamininus iuncta cum quibusdam
civitatibus societate Nabidem tyrannum duobus continuis proeliis
subigit et gravibus pacis legibus fractum velut exsanguem in
regno reliquit. [2]Sed libertate Graeciae restituta deductisque
ab urbibus praesidiis, cum Romanus exercitus in Italiam
reportatus esset, velut vacua rursus possessione sollicitatus
multas civitates repentino bello invasit. [3]Quibus rebus
exterriti Achaei, ne vicinum malum etiam ad se serperet bellum
adversus Nabidem decernunt ducemque praetorem suum Philopoemenem,
insignis industriae virum, constituunt,[4]cuius in eo bello
tanta virtus enituit, ut opinione omnium Flaminino, Romano
imperatori, conpararetur.
[5]Eodem tempore Hannibal, cum ad Antiochum pervenisset, velut
deorum munus excipitur,[6]tantusque eius adventu ardor animis
regis accessit ut non tam de bello quam de praemiis victoriae
cogitaret. [7]Sed Hannibal, cui nota Romana virtus erat, negabat
opprimi Romanos nisi in Italia posse. [8]Ad hoc sibi centum naves
et decem milia peditum mille equitum poscebat, promittens hac
manu non minus bellum quam gesserit Italiae restauraturum[9]et in
Asia regi sedenti aut victoriam de Romanis aut aequas pacis
condiciones relaturum;[10]quippe et Hispanis bello flagrantibus
ducem tantum deesse, et Italiam notiorem sibi nunc quam pridem
fuisse; sed nec Karthaginem quieturam sociamque se ei sine mora
praebituram.

4. [1] Cum regi consilia placuisset, mittitur Karthaginem unus ex
comitibus Hannibalis, qui in bellum cupidos hortetur
Hannibalemque cum copiis adfuturum nuntiet; nihil dicat partibus
nisi animos Karthaginiensium deesse: Asiam et vires belli et
sumptum praebituram. [2]Haec cum relata Karthaginem essent,
nuntius ipse ab inimicis Hannibalis conprehenditur perductusque
in senatum cum interrogaretur, ad quem missus esset, Punico
ingenio respondit se ad universum senatum missum; nec enim opus
hoc singulorum, sed universorum esse. [3]Dum multis diebus
deliberant, an eum Romam ad purgandam publicam conscientiam
mittant, tacitus conscensa nave ad Hannibalem revertitur. Quo
cognito Karthaginienses ultro rem Romam per legatum deferunt.
[4]Romani quoque legatos ad Antiochum misere, qui sub specie
legationis et regis apparatum specularentur et Hannibalem aut
Romanis mitigarent aut adsiduo conloquio suspectum invisumque
redderent regi. [5]Itaque legati cum Ephesi convenissent
Antiochum, mandata ei senatus tradunt. [6]Dum responsum
expectant, omnibus diebus adsidui circa Hannibalem fuere,
dicentes eum timide a patria recessisse, cum pacem Romani non tam
cum re publica eius quam cum eo factam summa fide
custodiant;[7]nec bella eum Romanorum magis odio quam patriae
amore gessisse, cui ab optimo quoque etiam spiritus ipse
debeatur. Has enim publicas inter populos, non privatas inter
duces bellandi causas esse. Inde res gestas eius laudare.
[8]Quarum sermone laetus saepius cupidiusque cum legatis
conloquebatur, ignarus quod familiaritate Romana odium sibi apud
regem crearet. [9]Quippe Antiochus tam adsiduo conloquio
reconciliatam eius cum Romanis gratiam existimans nihil ad eum,
sicuti solebat, referre, expertemque totius consilii et veluti
hostem proditoremque suum odisse coepit. Quae res tantum
apparatum belli cessante imperatoria arte corrupit. [10]Senatus
mandata fuerant, contentus terminis Asiae esset, ne ipsis Asiam
ingrediendi necessitatem inponeret. Quibus spretis non
accipiendum bellum statuit, sed inferendum.

5. [1] Dicitur, cum frequenter de bello consilium remoto
Hannibale habuisset, tandem eum vocari iussisse, non ut ex
sententia eius aliquid ageret, sed ne per omnia sprevisse
videretur, omnibusque perrogatis postremum interrogasse. [2]Quo
ille animadverso intellegere se professus est, non quia egeat
consilio, sed ad supplendum numerum sententiarum se vocatum;
tamen et odio Romanorum et amore regis, apud quem solum tutum
exilium sibi relictum sit, se viam gerendi belli edisserturum.
[3]Veniam deinde libertati praefatus nihil se aut consiliorum aut
coeptorum praesentium probare ait, neque sedem belli Graeciam
sibi placere, cum Italia uberior materia sit;[4]quippe Romanos
vinci non nisi armis suis posse nec Italiam aliter quam Italicis
viribus subigi; siquidem diversum ceteris mortalibus esse illud
et hominum et belli genus. [5]Aliis bellis plurimum momenti
habere priorem aliquam cepisse occasionem loci temporisque, agros
rapuisse, urbes aliquas expugnasse; cum Romano, seu occupaveris
prior aliqua seu viceris, tamen etiam cum victo et iacente
luctandum esse. [6]Quam ob rem siquis eos in Italia lacessat,
suis eos opibus, suis viribus, suis armis posse vincere, sicut
ipse fecerit. [7]Sin vero quis illis Italia velut fonte virium
cesserit, proinde falli ac si quis amnes non ab ipsis fontium
primordiis derivare, sed concretis iam aquarum molibus avertere
vel exsiccare velit. [8]Haec et secreto se censuisse ultroque
ministerium consilii sui obtulisse, et nunc praesentibus amicis
ideo repetisse, ut scirent omnes rationem gerendi cum Romanis
belli, eosque foris invictos, domi fragiles esse. [9]Nam prius
illos urbe quam imperio, prius Italia quam provinciis exui posse;
quippe et a Gallis captos et a se prope deletos esse; neque
umquam se victum prius quam terris eorum cesserit; reverso
Karthaginem statim cum loco fortunam belli mutatam.

6. [1] Huic sententiae obtrectatores amici regis erant, non
utilitatem rei cogitantes, sed verentes. ne probato consilio eius
primum apud regem locum gratiae occuparet. [2]Et Antiocho non
tantum consilium quam auctor displicebat, ne gloria victoriae
Hannibalis, non sua esset. [3]Omnia igitur variis adsentationum
adulationibus corrumpebantur, nihil consilio vel ratione
agebatur. Rex ipse per hiemem in luxuriam lapsus novis cotidie
nuptiis deditus erat. [4]Contra Acilius, Romanus consul, qui ad
hoc bellum missus erat, copias, arma ceteraque bello necessaria
summa industria parabat, civitates socias confirmabat, dubias
inliciebat; nec alius exitus belli quam adparatus utriusque
partis fuit. [5]Itaque prima belli congressione cum cedentes suos
rex cerneret, non laborantibus auxilium tulit, sed fugientibus
se ducem praebuit castraque ditia victoribus relinquit. [6]Deinde
cum in Asiam praeda Romanis occupatis fugiendo pervenisset,
paenitere neglecti consilii coepit revocatoque in amicitiam
Hannibale omnia ex sententia eius agere. [7]Interim nuntiatur ei
Livium, Romanum ducem, cum LXXX rostratis navibus in bellum
navale a senatu missum adventare; quae res spem illi restituendae
fortunae dedit. [8]Itaque priusquam sociae civitates ad hostes
deficerent, decernere navali proelio statuit, sperans cladem in
Graecia acceptam nova posse victoriae gloria aboleri. [9]Tradita
igitur Hannibali classe proelium committitur. Sed neque Asiani
milites Romanis neque naves eorum pares rostratis navibus fuere;
minor tamen clades ducis sollertia fuit.
[10]Romam nondum opinio victoriae venerat et idcirco in
consulibus creandis suspensa civitas erat.
7. [1] Sed adversus Hannibalem ducem quis melius quam Africani
frater crearetur, cum vincere Poenos opus Scipionum
esset?[2]Creatur igitur consul Lucius Scipio, eique datur legatus
frater Africanus, ut intellegeret Antiochus non maiorem fiduciam
se in Hannibale victo quam Romanos in victore Scipione habere.
[3]Traicientibus in Asiam Scipionibus exercitum iam utrubique
profligatum bellum nuntiatum est, victumque Antiochum terrestri,
Hannibalem navali bello invenerunt. [4]Primo igitur adventu eorum
legatos pacem petentes Antiochus ad eos mittit peculiare donum
Africano ferentes filium ipsius, quem rex parvo navigio
traicientem ceperat. [5]Sed Africanus privata beneficia a rebus
publicis secreta dixit, aliaque esse patris officia, alia patriae
iura, quae non liberis tantum, verum etiam vitae ipsi
praeponantur. [6]Proinde gratum se munus accipere privatoque
inpendio munificentiae regis responsurum. Quod ad bellum pacemque
pertineat, nihil neque gratiae dari neque de iure patriae decidi
posse respondit. [7]Nam neque de redimendo filio umquam
tractavit nec senatum de eo agere permisit, sed, ut dignum
maiestate eius erat, armis se recepturum dixerat. [8]Post haec
leges pacis dicuntur: ut Asia Romanis cederet, contentus Syriae
regno esset, naves universas, captivos et transfugas traderet
sumptumque omnem belli Romanis restitueret. [9]Quae cum nuntiata
Antiocho essent, nondum ita victum se esse respondit, ut spoliari
se regno pateretur, bellique ea inritamenta, non pacis
blandimenta esse.

8. [1] Igitur cum ab utrisque bellum pararetur ingressique Asiam
Romani Ilium venissent, mutua gratulatio Iliensium ac Romanorum
fuit, Iliensibus Aenean ceterosque cum eo duces a se profectos,
Romanis se ab his procreatos referentibus;[2]tantaque laetitia
omnium fuit, quanta esse post longum tempus inter parentes et
liberos solet. [3]Iuvabat Ilienses nepotes suos Occidente et
Africa domita Asiam ut avitum regnum vindicare, optabilem Troiae
ruinam fuisse dicentes, ut tam feliciter renasceretur. [4]Contra
Romanos avitos lares et incunabula maiorum templaque ac deorum
simulacra inexplebile desiderium videndi tenebat. [5]Profectis ab
Ilio Romanis Eumenes rex cum auxiliis occurrit, nec multo post
proelium cum Antiocho commissum. [6]Cum in dexteriore cornu pulsa
legio Romana maiore dedecore quam periculo ad castra fugeret, M.
Aemilius, tribunus militum, ad tutelam castrorum relictus armare
se milites suos et extra vallum progredi iubet strictisque
gladiis fugientibus minari, morituros dicens, ni in proelium
revertantur, infestioraque sua quam hostium castra inventuros.
[7]Adtonita tam ambiguo periculo legio comitantibus
commilitonibus, qui fugere eos prohibuerant, in proelium
revertitur, magnaque caede edita initium victoriae fuit. Caesa
hostium L milia, capta XI. [8]Antiocho pacem petenti nihil ad
superiores condiciones additum, Africano praedicante, Romanos
neque, si vincantur, animis minui neque, si vincant, secundis
rebus insolescere. [9]Captas civitates inter socios divisere,
muneri Romano aptiorem Asiam quam possessioni voluptariae
iudicantes; quippe victoriae gloriam Romano nomini vindicandam,
opum luxuriam sociis relinquendam.

 LIBER XXXII  


1. [1] Aetoli, qui Antiochum in bella Romana inpulerant, victo
eodem soli adversus Romanos et viribus inpares et omni auxilio
destituti remanserunt;[2]nec multo post victi libertatem, quam
inlibatam adversus dominationem Atheniensium Spartanorumque inter
tot Graeciae civitates soli retinuerant, amiserunt. [3]Quae
condicio tanto amarior illis, quanto serior fuit, reputantibus
tempora illa, quibus tantis Persarum opibus domesticis viribus
restiterint, quibus Gallorum violentiam Asiae Italiaeque
terribilem Delphico bello fregerint; quae gloriosa recordatio
maius desiderium libertatis augebat.
[4]Dum haec aguntur, medio tempore inter Messenios et Achaeos de
principatu primo dissensio, mox bellum ortum est. [5]In eo
nobilis Achaeorum imperator Philopoemen capitur, non quia
pugnando vitae pepercerit, sed, dum suos in proelium revocat, in
transitu fossae equo praecipitatus a multitudine hostium
oppressus est. [6]Quem Messenii iacentem seu metu virtutis seu
verecundia dignitatis interficere ausi non fuerunt. [7]Itaque
laeti velut in illo omne bellum confecissent, captivum per
universam civitatem in modum triumphi circumduxerunt effuso
obviam populo, ac si suus, non hostium imperator adventaret, nec
victorem Achaei avidius vidissent,[8]quam victum hostes viderunt.
Igitur eundem in theatrum duci iusserunt, ut omnes contuerentur,
quem potuisse capi incredibile singulis videbatur. [9]Inde in
carcerem ducto verecundia magnitudinis eius venenum dederunt,
quod ille laetus, ac si vicisset, accepit, quaesito prius, an
Lycortas, praefectus Achaeorum, quem secundum a se esse scientia
militari sciebat, incolumis effugisset. Quem ut accepit evasisse,
non in totum dicens male consultum Achaeis expiravit. [10]Nec
multo post reparato bello Messenii vincuntur poenasque interfecti
Philopoemenis pependerunt.

2. [1] Interea in Syria rex Antiochus, cum gravi tributo pacis a
Romanis victus oneratus esset, seu inopia pecuniae conpulsus seu
avaritia sollicitatus, qui sperabat se sub specie tributariae
necessitatis excusatius sacrilegia commissurum, adhibito exercitu
nocte templum Elymaei Iovis adgreditur. [2]Qua re prodita
concursu incolarum cum omni militia interficitur. [3]Romae, cum
multae Graeciae civitates questum de iniuriis Philippi, regis
Macedonum, venissent et disceptatio in senatu inter Demetrium,
Philippi filium, quem pater ad satisfaciendum senatui miserat, et
legatos civitatium esset, turba querelarum confusus adulescens
repente obticuit. [4]Tunc senatus verecundia eius motus, quae
probata etiam antea, cum obses Romae esset, omnibus fuerat,
causam illi donavit. Atque ita modestia sua Demetrius veniam
patri, non iure defensionis, sed patrocinio pudoris
obtinuit,[5]quod ipsum decreto senatus significatum est, ut
appareret non tam absolutum regem quam donatum filio patrem.
[6]Quae res Demetrio non gratiam legationis, sed odium
obtrectationis conparavit. [7]Nam et apud fratrem Perseum
aemulatio illi invidiam contraxit, et apud patrem nota
absolutionis causa offensae fuit, indignante Philippo plus
momenti apud senatum personam filii quam auctoritatem patris ac
dignitatem regiae maiestatis habuisse. [8]Igitur Perseus
perspecta patris aegritudine cotidie absentem Demetrium apud eum
criminari et primo invisum, post etiam suspectum reddere; nunc
amicitiam Romanorum, nunc proditionem patris ei obiectare. [9]Ad
postremum insidias sibi ab eo paratas confingit, ad cuius rei
probationem inmittit indices, testes subornat et facinus, quod
obicit, admittit. [10]Quibus rebus conpulso ad parricidium patre
funestam omnem regiam facit.

3. [1] Occiso Demetrio sublatoque aemulo non neglegentior tantum
Perseus in patrem, verum etiam contumacior erat, nec heredem
regni, sed regem gerebat. [2]His rebus offensus Philippus
inpatientius in dies mortem Demetrii dolebat, tunc et insidiis
circumventum suspicari, testes indicesque torquere. [3]Atque ita
cognita fraude non minus scelere Persei quam innoxia Demetrii
morte cruciabatur, peregissetque ultionem, nisi morte praeventus
fuisset. [4]Nam brevi post tempore morbo ex aegritudine contracto
decessit, relicto magno belli apparatu adversus Romanos, quo
postea Perseus usus est. [5]Nam et Gallos Scordiscos ad belli
societatem perpulerat, fecissetque Romanis grave bellum, nisi
decessisset.
[6]Namque Galli bello adversus Delphos infeliciter gesto, in quo
maiorem vim numinis quam hostium senserant, amisso Brenno duce
pars in Asiam, pars in Thraciam extorres fugerant. [7]Inde per
eadem vestigia, qua venerant, antiquam patriam repetivere. [8]Ex
his manus quaedam in confluente Danuvii et Savi consedit
Scordiscosque se appellari voluit. [9]Tectosagi autem, cum in
antiquam patriam Tolosam venissent conprehensique pestifera lue
essent, non prius sanitatem recuperavere quam aruspicum responsis
moniti aurum argentumque bellis sacrilegiisque quaesitum in
Tolosensem lacum mergerent,[10]quod omne magno post tempore
Caepio, Romanus consul, abstulit. Fuere autem argenti pondo
centum decem milia, auri pondo quinquies decies centum milia.
[11]Quod sacrilegium causa excidii Caepioni exercituique eius
postea fuit. Romanos quoque Cimbrici belli tumultus velut ultor
sacrae pecuniae insecutus est. [12]Ex gente Tectosagorum non
mediocris populus praedae dulcedine Illyricum repetivit
spoliatisque Histris in Pannonia consedit. [13]Histrorum gentem
fama est originem a Colchis ducere, missis ab Aeeta rege ad
Argonautas, raptores filiae, persequendos;[14]qui ut a Ponto
intraverunt Histrum, alveo Savi fluminis penitus invecti vestigia
Argonautarum insequentes naves suas umeris per iuga montium
usque ad litus Adriatici maris transtulerunt, cognito quod
Argonautae idem propter magnitudinem navis priores
fecissent;[15]quo ut avectos Colchi non reppererunt, sive metu
regis sive taedio longae navigationis iuxta Aquileiam con sedere
Histrique ex vocabulo amnis, quo a mari concesserant, appellati.
[16]Daci quoque suboles Getarum sunt, qui cum Orole rege adversus
Bastarnas male pugnassent, ad ultionem segnitiae capturi somnum
capita loco pedum ponere iussu regis cogebantur ministeriaque
uxoribus, quae ipsis ante fieri solebant, facere. Neque haec ante
mutata sunt quam ignominiam bello acceptam virtute delerent.

4. [1] Igitur Perseus, cum imperio Philippi patris successisset,
omnes has gentes adversum Romanos in societatem belli
sollicitabat.
[2]Interim inter Prusiam regem, ad quem Hannibal post pacem
Antiocho a Romanis datam profugerat, et Eumenen bellum ortum est,
quod Prusias Hannibalis fiducia rupto foedere prior intulit.
[3]Namque Hannibal, cum ab Antiocho Romani inter ceteras
condiciones pacis deditionem eius poscerent, admonitus a rege in
fugam versus Cretam defertur. [4]Ibi cum diu quietam vitam
egisset invidiosumque se propter nimias opes videret, amphoras
plumbo repletas in templo Dianae, quasi fortunae suae
praesidia,[5]deponit atque ideo nihil de illo sollicita civitate,
quoniam velut pignus opes eius tenebat, ad Prusiam contendit,
auro suo statuit, quas secum portabat, infuso, ne conspectae opes
vitae nocerent. [6]Dein, cum Prusias terrestri bello ab Eumene
victus esset et proelium in mare transtulisset, Hannibal novo
commento auctor victoriae fuit; quippe omne serpentium genus in
fictiles lagoenas coici iussit medioque proelio in naves hostium
mittit. [7]Id primum Ponticis ridiculum visum, fictilibus
dimicare, qui ferro nequeant. Sed ubi serpentibus coepere naves
repleri, ancipiti periculo circumventi hosti victoriam cesserunt.
[8]Quae ubi Romam nuntiata sunt, missi a senatu legati sunt, qui
utrumque regem in pacem cogerent Hannibalemque deposcerent. Sed
Hannibal re cognita sumpto veneno legationem morte praevenit.
[9]Insignis hic annus trium toto orbe maximorum imperatorum
mortibus fuit, Hannibalis et Philopoemenis et Scipionis Africani.
[10]Ex quibus constat Hannibalem nec tum, cum Romano tonantem
bello Italia contremuit, nec cum reversus Karthaginem summum
imperium tenuit, aut cubantem cenasse aut plus quam sextario
vini[11]indulsisse pudicitiamque eum tantam inter tot captivas
habuisse, ut in Africa natum quivis negaret. [12]Moderationis
certe eius fuit, ut, cum diversarum gentium exercitus rexerit,
neque insidiis suorum militum sit petitus umquam neque fraude
proditus, cum utrumque hostes saepe temptassent.

 LIBER XXXIII  


1. [1] Minore quidem rerum motu Romani Macedonicum quam Punicum
bellum gesserunt, sed tanto clarius, quanto nobilitate Macedones
Poenos antecesserunt; quippe cum gloria Orientis domiti, tum et
auxilio omnium regum iuvabantur. [2]Itaque Romani et legiones
plures numero conscripserunt et auxilia a Masinissa, rege
Numidarum, et ceteris omnibus sociis acciverunt; et Eumeni, regi
Bithyniae, denuntiatum, ut bellum summis viribus iuvaret.
[3]Perseo praeter Macedonicum invictae opinionis exercitum
decennis belli sumptus a patre paratus in thesauris et horreis
erat. Quibus rebus inflatus oblitus fortunae paternae veterem
Alexandri gloriam considerare suos iubebat. [4]Prima equitum
congressio fuit, qua victor Perseus suspensam omnium
exspectationem in favorem sui traxit;[5]misit tamen legatos ad
consulem, qui pacem peterent, quam patri suo Romani etiam victo
dedissent, inpensas belli lege victi suscepturus. Sed consul P.
Licinius non minus graves quam victo leges dixit. [6]Dum haec
aguntur, metu tam periculosi belli Romani Aemilium Paulum
consulem creant eique extra ordinem Macedonicum bellum decernunt;
qui cum ad exercitum venisset, non magnam moram pugnae fecit.
[7]Pridie quam proelium consereretur, luna nocte defecit, id
portentum Perseo omnibus praesagantibus finemque Macedonici regni
portendi vaticinantibus.

2. [1] In ea pugna M. Cato, oratoris filius, dum inter
confertissimos hostes insigniter dimicat, equo delapsus pedestre
proelium adgreditur. [2]Nam cadentem manipulus hostium cum
horrido clamore veluti iacentem obtruncaturus circumsteterat; at
ille citius corpore collecto magnas strages edidit. [3]Cum ad
unum opprimendum undique hostes convolarent, dum procerum quendam
petit, gladius ei e manu elapsus in mediam cohortem hostium
decidit;[4]ad quem recuperandum umbone se protegens inspectante
utroque exercitu inter hostium mucrones sese inmersit
recollectoque gladio multis vulneribus exceptis ad suos cum
clamore hostium revertitur. Huius audaciam ceteri imitati
victoriam peperere. [5]Perseus rex fuga cum decem milibus
talentum Samothraciam defertur, quem Cn. Octavius ad persequendum
missus a consule cum duobus filiis, Alexandro et Philippo, cepit
captumque ad consulem duxit.
[6]Macedonia a Carano, qui primus in ea regnavit, usque Perseum
XXX reges habuit. Quorum sub regno fuit quidem annis DCCCCXXIV,
sed rerum non nisi CL duobus annis potita. [7]Ita cum in dicionem
Romanorum cessisset, magistratibus per singulas civitates
constitutis libera facta est legesque, quibus adhuc utitur, a
Paulo accepit. [8]Aetolorum universarum urbium senatus cum
coniugibus et liberis, qui dubia fide fuerant, Romam missus,
ibique, ne in patria aliquid novaret, diu detentus, aegreque per
multos annos legationibus civitatium senatu fatigato in patriam
quisque suam remissus est.

 LIBER XXXIV  


1. [1] Poenis ac Macedonibus subactis Aetolorumque viribus
principum captivitate debilitatis soli adhuc ex Graecia universa
Achaei nimis potentes tunc temporis Romanis videbantur, non
propter singularum civitatium nimias opes, sed propter
conspirationem universarum. [2]Namque Achaei, licet per civitates
veluti per membra divisi sint, unum tamen corpus et unum
imperium habent singularumque urbium pericula mutuis viribus
propulsant. [3]Quaerentibus igitur Romanis causam belli
tempestive Fortuna querelam Spartanorum obtulit, quorum agros
Achaei propter mutuum odium populabantur. [4]Spartanis a senatu
responsum est, legatos se ad inspiciendas res sociorum et ad
iniuriam demendam in Graeciam missuros;[5]sed legatis occulta
mandata data sunt, ut corpus Achaeorum dissolverent singulasque
urbes proprii iuris facerent, quo facilius et ad obsequium
cogerentur et, si quae urbes contumaces essent, traicerentur.
[6]Igitur legati omnium civitatium principibus Corinthum evocatis
decretum senatus recitant, quid consilii habeant
aperiunt;[7]expedire omnibus dicunt, ut singulae civitates sua
iura et suas leges habeant. [8]Quod ubi omnibus innotuit, veluti
in furorem versi universum peregrinum populum
trucidant;[9]legatos quoque ipsos Romanorum violassent, ni audito
tumultu trepidi fugissent.

2. [1] Haec ubi Romam nuntiata sunt, statim senatus Mummio
consuli bellum Achaicum decernit, qui extemplo exercitu deportato
et omnibus strenue provisis pugnandi copiam hostibus fecit.
[2]Sed Achaei veluti nihil negotii Romano bello suscepissent, ita
apud eos neglecta et soluta omnia fuere. [3]Itaque praedam, non
proelium cogitantes et vehicula ad spolia hostium reportanda
adduxerunt et coniuges liberosque suos ad spectaculum certaminis
in montibus posuerunt. [4]Sed proelio commisso ante oculos suorum
caesi lugubre his spectaculum et gravem luctus memoriam
reliquerunt. [5]Coniuges quoque liberique eorum de spectatoribus
captivi facti praeda hostium fuere. [6]Vrbs ipsa Corinthus
diruitur, populus omnis sub corona venditur, ut hoc exemplo
ceteris civitatibus metus novarum rerum inponeretur.
[7]Dum haec aguntur, rex Syriae Antiochus Ptolomeo, maiori
sororis suae filio, regi Aegypti, bellum infert, segni admodum et
cotidiana luxuria ita marcenti, ut non solum regiae maiestatis
officia intermitteret, verum etiam sensu hominis nimia sagina
careret. [8]Pulsus igitur regno ad fratrem minorem Ptolomeum
Alexandream confugit participatoque cum eo regno legatos Romam ad
senatum mittunt, auxilium petunt, fidem societatis inplorant.
Movere senatum preces fratrum.

3. [1] Mittitur itaque legatus Popilius ad Antiochum, qui
abstinere illum Aegypto aut, si iam incessisset, excedere
iuberet. [2]Cum in Aegypto eum invenisset osculumque ei rex
obtulisset (nam coluerat inter ceteros Popilium Antiochus, cum
obses Romae esset), tunc Popilius facessere interim privatam
amicitiam iubet, cum mandata patriae intercedant;[3]prolatoque
senatus decreto et tradito, cum cunctari eum videret
consultationemque ad amicos referre, ibi Popilius virga, quam in
manu gerebat, amplo circulo inclusum, ut amicos caperet,
consulere eos iubet nec prius inde exire, quam responsum senatui
daret, aut pacem aut bellum cum Romanis habiturum. [4]Adeoque
haec austeritas animum regis fregit, ut pariturum se senatui
responderet. [5]Reversus in regnum Antiochus decedit relicto
parvulo admodum filio,[6]cui cum tutores dati a populo essent,
patruus eius Demetrius, qui obses Romae erat, cognita morte
fratris Antiochi senatum adiit: obsidem se vivo fratre venisse,
quo mortuo cuius obses sit, se ignorare. [7]Dimitti igitur se ad
regnum petendum aequum esse, quod, sicut iure gentium maiori
fratri cesserit, ita nunc sibi, qui pupillum aetate antecedat,
deberi. [8]Cum se non dimitti animadverteret a senatu, tacito
iudicio tutius apud pupillum quam apud eum regnum futurum
arbitrante, specie venandi ab urbe profectus Ostiis tacitus cum
fugae comitibus navem conscendit. [9]Delatus in Syriam secundo
favore omnium excipitur, regnumque ei occiso pupillo ac tutoribus
traditur.

4. [1] Eodem fere tempore Prusias, rex Bithyniae, consilium cepit
interficiendi Nicomedis filii, quem a se ablegatum, studens
minoribus filiis, quos ex noverca eius susceperat, Romae habebat.
[2]Sed res adulescenti ab iis, qui facinus susceperant, proditur
hortatique sunt, ut crudelitate patris provocatus occupet
insidias et in auctorem retorqueat scelus. Nec difficilis
persuasio fuit. [3]Igitur cum accitus in regnum patris venisset,
statim rex appellatur. [4]Prusias regno spoliatus a filio
privatusque redditus etiam a servis deseritur. [5]Cum in latebris
ageret, non minore scelere, quam filium occidi iusserat, a filio
interficitur.

 LIBER XXXV  


1. [1] Demetrius occupato Syriae regno novitati suae otium
periculosum ratus ampliare fines regni et opes augere finitimorum
bellis statuit. [2]Itaque Ariarathi, regi Cappadociae, propter
fastiditas sororis nuptias infestus fratrem eius Orophernen per
iniuriam regno pulsum supplicem recepit, datumque sibi honestum
belli titulum gratulatus restituere eum in regnum statuit. [3]Sed
Orophernes ingrato animo inita cum Antiochensibus pactione,
offensis tunc Demetrio, pellere ipsum regno, a quo restituebatur,
consilium cepit. [4]Quo cognito Demetrius vitae quidem eius, ne
Ariarathes metu fraterni belli liberaretur, pepercit, ipsum autem
conprehensum vinctum Seleuciae custodiri iubet. [5]Nec
Antiochenses indicio territi a defectione destiterunt. [6]Itaque
adiuvantibus et Ptolomeo, rege Aegypti, et Attalo, rege Asiae, et
Ariarathe Cappadociae, bello a Demetrio lacessiti subornant
Balam quendam, sortis extremae iuvenem, qui Syriae regnum velut
paternum armis repeteret,[7]et ne quid contumeliae deesset, nomen
ei Alexandri inditur genitusque ab Antiocho rege dicitur.
[8]Tantum odium Demetrii apud omnes erat, ut aemulo eius non
vires tantum regiae, verum etiam generis nobilitas consensu
omnium tribueretur. [9]Igitur Alexander admirabili rerum
varietate, pristinarum sordium oblitus, totius ferme Orientis
viribus succinctus bellum Demetrio infert victumque vita pariter
ac regno spoliat. [10]Quamquam nec Demetrio animus in propulsando
bello defuit. Nam et primo proelio hostem fugavit et regibus
bellum restituentibus multa milia in acie cecidit. [11]Ad
postremum tamen invicto animo inter confertissimos fortissime
dimicans cecidit.

2. [1] Initio belli Demetrius duos filios apud Gnidium hospitem
suum cum magno pondere auri commendaverat, ut belli periculis
eximerentur et, si ita fors tulisset, paternae ultioni
servarentur. [2]Ex his maior, Demetrius, annos pubertatis
egressus audita Alexandri luxuria, quem insperatae opes et
alienae felicitatis ornamenta velut captum inter scortorum greges
desidem in regia tenebant, auxiliantibus Cretensibus securum ac
nihil hostile metuentem adgreditur. [3]Antiochenses quoque
veterem patris offensam novis meritis correcturi se ei tradunt;
sed et milites paterni favore iuvenis accensi prioris sacramenti
religionem novi regis superbiae praeferentes signa ad Demetrium
transferunt. [4]Atque ita Alexander, non minore impetu fortunae
destructus quam elatus, primo proelio victus interficitur;
deditque poenas et Demetrio, quem occiderat, et Antiocho, cuius
mentitus originem fuerat.

 LIBER XXXVI  


1. [1] Recuperato paterno regno Demetrius, et ipse rerum successu
corruptus, vitiis adulescentiae in segnitiam labitur tantumque
contemptum apud omnes inertiae, quantum odium ex superbia pater
habuerat, contraxit. [2]Itaque cum ab imperio eius passim
civitates deficerent, ad abolendam segnitiae maculam bellum
Parthis inferre statuit;[3]cuius adventum non inviti Orientis
populi videre et propter Arsacidae, regis Parthorum, crudelitatem
et quod veteri Macedonum imperio adsueti novi populi superbiam
indigne ferebant. [4]Itaque cum et Persarum et Elymaeorum
Bactrianorumque auxiliis iuvaretur, multis proeliis Parthos
fudit. [5]Ad postremum tamen pacis simulatione deceptus capitur
traductusque per ora civitatium populis, qui desciverant, in
ludibrium favoris ostenditur. [6]Missus deinde in Hyrcaniam
benigne et iuxta cultum pristinae fortunae habetur. [7]Dum haec
aguntur, interim in Syria Trypho, qui se tutorem Antiocho,
Demetrii privigno, substitui a populo laboraverat, occiso pupillo
regnum Syriae invadit. [8]Quo diu potitus tandem exsolescente
favore recentis imperii ab Antiocho, puero admodum, Demetrii
fratre, qui in Asia educabatur, bello vincitur, rursusque regnum
Syriae ad subolem Demetrii revertitur. [9]Igitur Antiochus, memor
quod et pater propter superbiam invisus et frater propter
segnitiam contemptus fuisset, ne in eadem vitia incideret,
recepta in matrimonium Cleopatra, uxore fratris, civitates, quae
initio fraterni imperii defecerant, summa industria persequitur,
domitasque rursus regni terminis adicit;[10]Iudaeos quoque, qui
in Macedonico imperio sub Demetrio patre armis se in libertatem
vindicaverant, subegit. Quorum vires tantae fuere, ut post haec
nullum Macedonum regem tulerint domesticisque imperiis usi Syriam
magnis bellis infestaverint.

2. [1] Namque Iudaeis origo Damascena, Syriae nobilissima
civitas, unde et Assyriis regibus genus ex regina Samirami fuit.
[2]Nomen urbi a Damasco rege inditum, in cuius honorem Syri
sepulcrum Atarathes, uxoris eius, pro templo coluere, deamque
exinde sanctissimae religionis habent. [3]Post Damascum Azelus,
mox Adores et Abrahames et Israhel reges fuere. [4]Sed Israhelem
felix decem filiorum proventus maioribus suis clariorem fecit.
[5]Itaque populum in decem regna divisum filiis tradidit,
omnesque ex nomine Iudae, qui post divisionem decesserat, Iudaeos
appellavit colique memoriam eius ab omnibus iussit, cuius portio
omnibus accesserat. [6]Minimus aetate inter fratres Ioseph fuit,
cuius excellens ingenium fratres veriti clam interceptum
peregrinis mercatoribus vendiderunt. [7]A quibus deportatus in
Aegyptum, cum magicas ibi artes sollerti ingenio percepisset,
brevi ipsi regi percarus fuit. [8]Nam et prodigiorum sagacissimus
erat et somniorum primus intellegentiam condidit, nihilque
divini iuris humanique ei incognitum videbatur,[9]adeo ut etiam
sterilitatem agrorum ante multos annos providerit; perissetque
omnis Aegyptus fame, nisi monitu eius rex edicto servari per
multos annos fruges iussisset;[10]tantaque experimenta eius
fuerunt, ut non ab homine, sed a deo responsa dari viderentur.
[11]Filius eius Moyses fuit, quem praeter paternae scientiae
hereditatem etiam formae pulchritudo commendabat. [12]Sed
Aegyptii, cum scabiem et vitiliginem paterentur, responso moniti
eum cum aegris, ne pestis ad plures serperet, terminis Aegypti
pellunt. [13]Dux igitur exulum factus sacra Aegyptiorum furto
abstulit, quae repetentes armis Aegyptii domum redire
tempestatibus conpulsi sunt. [14]Itaque Moyses Damascena, antiqua
patria, repetita montem Sinam occupat, in quo septem dierum
ieiunio per deserta Arabiae cum populo suo fatigatus cum tandem
venisset, septimum diem more gentis Sabbata appellatum in omne
aevum ieiunio sacravit, quoniam illa dies famem illis erroremque
finierat. [15]Et quoniam metu contagionis pulsos se ab Aegypto
meminerant, ne eadem causa invisi apud incolas forent, caverunt,
ne cum peregrinis conviverent; quod ex causa factum paulatim in
disciplinam religionemque convertit. [16]Post Moysen etiam filius
eius Arruas sacerdos sacris Aegyptiis, mox rex creatur;
semperque exinde hic mos apud Iudaeos fuit, ut eosdem reges et
sacerdotes haberent, quorum iustitia religione permixta
incredibile quantum coaluere.

3. [1] Opes genti ex vectigalibus opobalsami crevere, quod in his
tantum regionibus gignitur. [2]Est namque vallis, quae continuis
montibus velut muro quodam ad instar castrorum clauditur
(spatium loci ducenta iugera; nomine Aricus dicitur);[3]in ea
silva est et ubertate et amoenitate insignis, siquidem palmeto et
opobalsameto distinguitur. [4]Et arbores opobalsami similem
formam piceis arboribus habent, nisi quod sunt humiles magis et
in vinearum morem excoluntur. Hae certo anni tempore balsamum
sudant. [5]Sed non minor loci eius apricitatis quam ubertatis
admiratio est; quippe cum toto orbe regionis eius ardentissimus
sol sit, ibi tepidi aeris <flatu> naturalis quaedam ac perpetua
opacitas inest. [6]In ea regione latus lacus est, qui propter
magnitudinem aquae et inmobilitatem Mortuum Mare dicitur. [7]Nam
neque ventis movetur resistente turbinibus bitumine, quo aqua
omnis stagnatur, neque navigationis patiens est, quoniam omnia
vita carentia in profundum merguntur; nec materiam ullam
sustinet, nisi quae alumine incrustatur.
[8]Primum Xerxes, rex Persarum, Iudaeos domuit; postea cum ipsis
Persis in dicionem Alexandri Magni venere diuque in potestate
Macedonici imperii subiecti Syriae regno fuere. [9]A Demetrio cum
descivissent, amicitia Romanorum petita primi omnium ex
Orientalibus libertatem acceperunt, facile tunc Romanis de alieno
largientibus.

4. [1] Per eadem tempora, quibus in Syria regni mutatio inter
novos reges alternabatur, in Asia rex Attalus florentissimum ab
Eumene patruo acceptum regnum caedibus amicorum et cognatorum
suppliciis foedabat, nunc matrem anum, nunc Beronicen sponsam
maleficiis eorum necatam confingens. [2]Post hanc scelestam
violentiae rabiem squalidam vestem sumit, barbam capillumque in
modum reorum submittit, non in publicum prodire, non populo se
ostendere, non domi laetiora convivia inire aut aliquod signum
sani hominis habere, prorsus ut poenas pendere manibus
interfectorum videretur. [3]Omissa deinde regni administratione
hortos fodiebat, gramina serebat et noxia innoxiis permiscebat,
eaque omnia veneni suco infecta velut peculiare munus amicis
mittebat. [4]Ab hoc studio aerariae artis fabricae se tradit,
cerisque fingendis et aere fundendo procudendoque oblectatur.
[5]Matri deinde sepulcrum facere instituit, cui operi intentus
morbum ex solis fervore contraxit et septima die decessit. Huius
testamento heres populus Romanus tunc instituitur. [6]Sed erat ex
Eumene Aristonicus, non iusto matrimonio, sed ex paelice
Ephesia, citharistae cuiusdam filia, genitus, qui post mortem
Attali velut paternum regnum Asiam invasit. [7]Cum multa secunda
proelia adversus civitates, quae metu Romanorum tradere se eidem
nolebant, fecisset iustusque iam rex videretur, Asia Licinio
Crasso consuli decernitur,[8]qui intentior Attalicae praedae quam
bello, cum extremo anni tempore inordinata acie proelium
conseruisset, victus poenas inconsultae avaritiae sanguine dedit.
[9]In huius locum missus Perpenna consul prima congressione
Aristonicum superatum in potestatem suam redegit Attalicasque
gazas, hereditarias populi Romani, navibus inpositas Romam
deportavit. [10]Quod aegre ferens successor eius M'. Aquilius
consul ad eripiendum Aristonicum Perpennae, veluti sui potius
triumphi munus esse deberet, festinata velocitate contendit.
[11]Sed contentionem consulum mors Perpennae diremit. [12]Sic
Asia Romanorum facta cum opibus suis vitia quoque Romam
transmisit.

 LIBER XXXVII  


1. [1] Capto Aristonico Massilienses pro Phocaeensibus,
conditoribus suis, quorum urbem senatus et omne nomen, quod et
tunc et antea Antiochi bello infesta contra populum Romanum arma
tulerant, deleri iusserat, legatos Romam deprecatum misere
veniamque his a senatu obtinuere. [2]Post haec regibus, qui
adversus Aristonicum auxilia tulerant, praemia persoluta:
Mithridati Pontico Syria maior, filiis Ariarathis, regis
Cappadociae, qui eodem bello occiderat, Lycaonia et Cilicia
datae. [3]Fidiorque populus Romanus in socii filios quam mater in
liberos fuit; quippe hinc parvulis auctum regnum, inde vita
adempta. [4]Namque Laodice ex numero sex filiorum, quos virilis
sexus ex Ariarathe rege susceperat, timens, ne non diutina
administratione regni adultis quibusdam potiretur, quinque
parricidali veneno necavit;[5]unum parvulum sceleri matris
cognatorum custodia eripuit, qui post necem Laodices (nam propter
crudelitatem eam populus extinxerat) solus regno potitus est.
[6]Mithridates quoque repentina morte interceptus filium, qui et
ipse Mithridates dictus est, reliquit;[7]cuius ea postea
magnitudo fuit, ut non sui tantum temporis, verum etiam
superioris aetatis omnes reges maiestate superaverit bellaque cum
Romanis per XLVI annos varia victoria gesserit,[8]cum eum summi
imperatores, Sylla, Lucullus ceterique, in summa Cn. Pompeius ita
vicerit, ut maior clariorque in restaurando bello resurgeret
damnisque suis terribilior redderetur. [9]Denique ad postremum
non vi hostili victus, sed voluntaria morte in avito regno senex
herede filio decessit.

2. [1] Huius futuram magnitudinem etiam caelestia ostenta
praedixerant. [2]Nam et eo quo genitus est anno et eo quo regnare
primum coepit stella cometes per utrumque tempus LXX diebus ita
luxit, ut caelum omne conflagrare videretur. [3]Nam et
magnitudine sui quartam partem caeli occupaverat et fulgore sui
solis nitorem vicerat; et cum oreretur occumberetque, IV horarum
spatium consumebat. [4]Puer tutorum insidias passus est, qui eum
fero equo inpositum equitare iacularique cogebant;[5]qui conatus
cum eos fefellissent supra aetatem regente equum Mithridate,
veneno eum appetivere. [6]Quod metuens antidota saepius bibit et
ita se adversus insidias, exquisitis tutioribus remediis,
stagnavit, ut ne volens quidem senex veneno mori potuerit.
[7]Timens deinde, ne inimici, quod veneno non potuerant, ferro
peragerent, venandi studium finxit, quo per septem annos neque
urbis neque ruris tecto usus est,[8]sed per silvas vagatus
diversis montium regionibus pernoctabat ignaris omnibus, quibus
esset locis, adsuetus feras cursu aut fugere aut persequi, cum
quibusdam etiam viribus congredi. [9]Quibus rebus et insidias
vitavit et corpus ad omnem virtutis patientiam duravit.

3. [1] Ad regni deinde administrationem cum accessisset, statim
non de regendo, sed de augendo regno cogitavit. [2]Itaque Scythas
invictos antea, qui Zopyriona, Alexandri Magni ducem, cum XXX
milibus armatorum deleverant, qui Cyrum, Persarum regem, cum CC
milibus trucidaverant, qui Philippum, Macedonum regem, fugientem
fecerant, ingenti felicitate perdomuit. [3]Auctus igitur viribus
Pontum quoque ac deinceps Cappadociam occupavit. [4]Cum de Asia
tractaret, tacitus cum quibusdam amicis regno profectus universam
nemine sentiente pervagatus est omniumque urbium situm ac
regiones cognovit. [5]Inde in Bithyniam transcendit et quasi
dominus Asiae opportuna quaeque victoriae suae metatus est.
[6]Post haec in regnum, cum iam perisse crederetur, reversus est
invento parvulo filio, quem per absentiam eius soror uxorque
Laodice enixa fuerat. [7]Sed inter gratulationem post longam
peregrinationem adventus sui et filii geniti veneno periclitatus
est, siquidem Laodice soror, cum perisse eum crederet, in
concubitus amicorum proiecta, quasi admissum facinus maiori
scelere tegere posset, venenum advenienti paravit. [8]Quod cum ex
ancillis Mithridates cognovisset, facinus in auctores
vindicavit.

4. [1] Hieme deinde adpetente non in convivio, sed in campo, nec
in avocationibus, sed in exercitationibus, nec inter sodales, sed
inter coaequales aut equo aut cursu aut viribus contendebat.
[2]Exercitum quoque suum ad parem laboris patientiam cotidiana
exercitatione durabat, atque ita invictus ipse inexpugnabilem
exercitum fecerat. [3]Inita deinde cum Nicomede societate
Paphlagoniam invadit victamque cum socio dividit. [4]Quam cum
teneri a regibus senatui nuntiatum esset, legatos ad utrumque
misit, qui gentem restitui in pristinum statum iuberent.
[5]Mithridates, cum se iam parem magnitudini Romanorum crederet,
superbo responso hereditarium patri suo regnum obvenisse
respondit; mirari se, quod cum ei relata controversia non fuerit,
sibi referatur. [6]Nec territus minis Galatiam quoque occupat.
[7]Nicomedes, quoniam se tueri iure non poterat, iusto regi
redditurum respondit. [8]Atque ita filium suum mutato nomine
Pylaemenen, Paphlagonum regum nomine, appellat et quasi stirpi
regiae reddidisset regnum, falso nomine tenet. [9]Sic ludibrio
habiti legati Romam revertuntur.

 LIBER XXXVIII  


1. [1] Mithridates parricidia nece uxoris auspicatus sororis
alterius Laodices filios, cuius virum Ariarathen, regem
Cappadociae, per Gordium insidiis occiderat, tollendos statuit,
nihil actum morte patris existimans, si adulescentes paternum
regnum, cuius ille cupiditate flagrabat, occupassent. [2]Igitur
dum in his cogitationibus versatur, interim Nicomedes, rex
Bithyniae, vacuam morte regis Cappadociam invadit. [3]Quod cum
nuntiatum Mithridati fuisset, per simulationem pietatis auxilia
sorori ad expellendum Cappadocia Nicomeden mittit. [4]Sed iam
Laodice per pactionem se Nicomedi in matrimonium tradiderat.
[5]Quod aegre ferens Mithridates praesidia Nicomedis Cappadocia
expellit regnumque sororis filio restituit, egregium prorsus
factum, ni subsecuta fraus esset;[6]siquidem interiectis mensibus
simulat se Gordium, quo ministro usus in Ariarathe interficiendo
fuerat, restituere in patriam velle, sperans, si obsisteret
adulescens, causas belli futuras, aut, si permitteret, per eundem
filium tolli posse, per quem interfecerat patrem. [7]Quod ubi
Ariarathes iunior moliri cognovit, graviter ferens interfectorem
patris per avunculum potissimum ab exilio revocari, ingentem
exercitum contrahit. [8]Igitur cum in aciem eduxisset Mithridates
peditum LXXX milia, equitum X, currus falcatos sexcentos, nec
Ariarathi auxiliantibus finitimis regibus minores copiae essent,
incertum belli timens consilia ad insidias transfert
sollicitatoque iuvene ad conloquium,[9]cum ferrum occultatum
inter fascias gereret, scrutatore ab Ariarathe regio more misso,
curiosius imum ventrem pertractanti ait: caveret, ne aliud telum
inveniret quam quaereret. [10]Atque ita risu protectis insidiis
sevocatum ab amicis velut ad secretum sermonem inspectante
utroque exercitu interficit; regnum Cappadociae octo annorum
filio inposito Ariarathis nomine additoque ei rectore Gordio
tradidit.

2. [1] Sed Cappadoces crudelitate ac libidine praefectorum vexati
a Mithridate deficiunt fratremque regis, et ipsum Ariarathen
nomine, ab Asia, ubi educabatur, revocant,[2]cum quo Mithridates
proelium renovat victumque regno Cappadociae expellit. Nec multo
post adulescens ex aegritudine collecta infirmitate decedit.
[3]Post huius mortem Nicomedes timens, ne Mithridates accessione
Cappadociae etiam Bithyniam finitimam invaderet, subornat puerum
eximiae pulchritudinis, quasi Ariarathes tres, non duos filios
genuisset, qui a senatu Romano paternum regnum peteret. [4]Vxorem
quoque Laodicen Romam mittit ad testimonium trium ex Ariarathe
susceptorum filiorum. [5]Quod ubi Mithridates cognovit, et ipse
pari inpudentia Gordium Romam mittit, qui senatui adseveret
puerum, cui Cappadociae regnum tradiderat, ex eo Ariarathe
genitum, qui bello Aristonici auxilia Romanis ferens cecidisset.
[6]Sed senatus studio regum intellecto, aliena regna falsis
nominibus furantium, Mithridati Cappadociam et Nicomedi ad
solacia eius Paphlagoniam ademit. [7]Ac ne contumelia regum foret
ademptum illis, quod daretur aliis, uterque populus libertate
donatus est. [8]Sed Cappadoces munus libertatis abnuentes negant
vivere gentem sine rege posse. Itaque rex illis a senatu
Ariobarzanes statuitur.

3. [1] Erat eo tempore Tigranes rex Armeniae, obses Parthis ante
multum temporis datus, nec olim ab eisdem in regnum paternum
remissus. Hunc Mithridates mire ad societatem Romani belli, quod
olim meditabatur, perlicere cupiebat. [2]Nihil igitur de offensa
Romanorum sentientem per Gordium inpellit, ut Ariobarzani, segni
admodum, bellum inferat, et ne quis dolus subesse videatur,
filiam suam ei Cleopatram in matrimonium tradit. [3]Primo igitur
adventu Tigranis Ariobarzanes sublatis rebus suis Romam
contendit, atque ita per Tigranen rursus Cappadocia iuris esse
Mithridatis coepit. [4]Eodem tempore mortuo Nicomede etiam filius
eius, et ipse Nicomedes, regno a Mithridate pellitur, qui cum
supplex Romam venisset, decernitur in senatu, ut uterque in
regnum restituantur; in quod tum missi M'. Aquilius et Mallius <
Malthinus > legati. [5]His cognitis Mithridates societatem cum
Tigrane bellum adversus Romanos gesturus iungit, pactique inter
se sunt, ut urbes agrique Mithridati, homines vero et quaecumque
auferri possent, Tigrani cederent. [6]Post haec Mithridates
intellecto quantum bellum suscitaret, legatos ad Cimbros, alios
ad Gallograecos et Sarmatas Bastarnasque auxilium petitum mittit.
[7]Nam omnes has gentes Romanum meditabundus bellum variis
beneficiorum muneribus iam ante inlexerat. Ab Schythia quoque
exercitum venire iubet omnemque Orientem adversus Romanos armat.
[8]Non magno igitur labore Aquilium et < Malthinum > Asiano
exercitu instructos vincit, quibus simul cum Nicomede pulsis
ingenti favore civitatium excipitur. [9]Multum ibi auri
argentique studio veterum regum magnumque belli apparatum
invenit, quibus instructus debita civitatibus publica privataque
remittit et vacationem quinquennii concedit. [10]Tunc ad
contionem milites vocat eosque variis exhortationibus ad Romana
bella sive Asiana incitat. [11]Quam orationem dignam duxi, cuius
exemplum brevitati huius operis insererem; quam obliquam Pompeius
Trogus exposuit, quoniam in Livio et in Sallustio reprehendit,
quod contiones directas pro sua oratione operi suo inserendo
historiae modum excesserint.

4. [1] Optandum sibi fuisse ait, ut de eo liceret consulere,
bellumne sit cum Romanis an pax habenda;[2]quin vero sit
resistendum inpugnantibus, ne eos quidem dubitare, qui spe
victoriae careant; quippe adversus latronem, si nequeant pro
salute, pro ultione tamen sua omnes ferrum stringere. [3]Ceterum
quia non id agitur, an liceat quiescere non tantum animo
hostiliter, sed etiam proelio congressis, consulendum, qua
ratione ac spe coepta bella sustineant. [4]Esse autem sibi
victoriae fiduciam, si sit illis animus; Romanosque vinci posse
cognitum non sibi magis quam ipsis militibus, qui et in Bithynia
Aquilium et < Malthinum > in Cappadocia fuderint. [5]Ac si quem
aliena magis exempla quam sua experimenta moveant, audire se a
Pyrro, rege Epiri, non amplius quinque milibus Macedonum
instructo fusos tribus proeliis Romanos. [6]Audire Hannibalem
sedecim annis Italiae victorem inmoratum, et quin ipsam caperet
urbem, non Romanorum illi vires restitisse sed domesticae
aemulationis atque invidiae studium. [7]Audire populos
transalpinae Galliae Italiam ingressos maximis eam pluribusque
urbibus possidere et latius aliquanto solum finium, quam in Asia,
quae dicatur inbellis, idem Galli occupavissent. [8]Nec victam
solum dici sibi Romam a Gallis, sed etiam captam, ita ut unius
illis montis tantum cacumen relinqueretur; nec bello hostem, sed
pretio remotum. [9]Gallorum autem nomen, quod semper Romanos
terruit, in partem virium suarum ipse numeret. Nam hos, qui Asiam
incolunt, Gallos ab illis, qui Italiam occupaverant, sedibus
tantum distare,[10]originem quidem ac virtutem genusque pugnae
idem habere; tantoque his acriora esse quam illis ingenia, quod
longiore ac difficiliore spatio per Illyricum Thraciamque
prodierint, paene operosius transitis eorum finibus quam ubi
consedere possessis. [11]Iam ipsam Italiam audire se numquam, ut
Roma condita sit, satis illi pacatam, sed adsidue per omnes annos
pro libertate alios, quosdam etiam pro vice imperii bellis
continuis perseverasse;[12]et a multis civitatibus Italiae
deletos Romanorum exercitus ferri, a quibusdam novo contumeliae
more sub iugum missos. [13]Ac ne veteribus inmoremur exemplis,
hoc ipso tempore universam Italiam bello Marsico consurrexisse,
non iam libertatem, sed consortium imperii civitatisque
poscentem;[14]nec gravius vicino Italiae bello quam domesticis
principum factionibus urbem premi, multoque periculosius esse
Italico civile bellum. [15]Simul et a Germania Cimbros, inmensa
milia ferorum atque inmitium populorum, more procellae inundasse
Italiam;[16]quorum etsi singula bella sustinere Romani possent,
universis tamen obruantur, ut ne vacaturos quidem bello suo
putet.

5. [1] Vtendum igitur occasione et rapienda incrementa virium,
ne, si illis occupatis quieverint, mox adversus vacuos et quietos
maius negotium habeat. [2]Non enim quaeri, an capienda sint
arma, sed utrum sua potius occasionem an illorum. [3]Nam bellum
quidem iam tunc secum ab illis geri coeptum, cum sibi pupillo
maiorem Phrygiam ademerint, quam patri suo praemium dati adversus
Aristonicum auxilii concesserant, gentem quam et proavo suo
Mithridati Seleucus Callinicus in dotem dedisset. [4]Quid, cum
Paphlagonia se decedere iusserint, non alterum illud genus belli
fuisse? Quae non vi, non armis, sed adoptione testamenti et regum
domesticorum interitu hereditaria patri suo obvenisset. [5]Cum
inter hanc decretorum amaritudinem parendo non tamen eos
mitigaret, quin acerbius in dies gerant, non obtinuisse. [6]Quod
enim a se non praebitum illis obsequium? Non Phrygiam
Paphlagoniamque dimissas? Non Cappadocia filium eductum, quam
iure gentium victor occupaverat?[7]Raptum tamen sibi esse
victoriae ius ab illis, quorum nihil est nisi bello quaesitum.
[8]Non regem Bithyniae Chreston, in quem senatus arma decreverat,
a se in gratiam illorum occisum? Tamen nihilo minus inputari
sibi, si qua Gordius aut Tigranes faciat. [9]Libertatem etiam in
contumeliam sui a senatu ultro delatam Cappadociae, quam reliquis
gentibus abstulerunt; dein populo Cappadocum pro libertate
oblata Gordium regem orante ideo tantum, quoniam amicus suus
esset, non obtinuisse. [10]Nicomeden praecepto illorum bellum
sibi intulisse; quia ultum ierit se, ab ipsis ventum obviam in
eo; et nunc eam secum bellandi illis causam fore, quod non inpune
se Nicomedi lacerandum, saltatricis filio, praebuerit.

6. [1] Quippe non delicta regum illos, sed vires ac maiestatem
insequi, neque in uno se, sed in aliis quoque omnibus hac saepe
arte grassatos. [2]Sic et avum suum Pharnacen per cognitionum
arbitria succidaneum regi Pergameno Eumeni datum;[3]sic rursus
Eumenen, cuius classibus primo in Asiam fuere transiecti, cuius
exercitu magis quam suo et Magnum Antiochum et Gallos in Asia et
mox in Macedonia regem Perseum domuerant,[4]et ipsum pro hoste
habitum eique interdictum Italia, et quod cum ipso deforme sibi
putaverant, cum filio eius Aristonico bellum gessisse. Nullius
apud eos maiora quam Masinissae, regis Numidarum, haberi
merita;[5]huic inputari victum Hannibalem, huic captum Syphacem,
huic Karthaginem deletam, hunc inter duos illos Africanos tertium
servatorem urbis referri:[6]tamen cum huius nepote bellum modo
in Africa gestum adeo inexpiabile, ut ne victum quidem patris
memoriae donarent, quin carcerem ac triumphi spectaculum
experiretur. [7]Hanc illos omnibus regibus legem odiorum dixisse,
scilicet quia ipsi tales reges habuerint, quorum etiam nominibus
erubescant, aut pastores Aboriginum, aut aruspices Sabinorum,
aut exules Corinthiorum, aut servos vernasque Tuscorum, aut, quod
honoratissimum nomen fuit inter haec, Superbos;[8]atque ut ipsi
ferunt conditores suos lupae uberibus altos, sic omnem illum
populum luporum animos inexplebiles sanguinis, atque imperii
divitiarumque avidos ac ieiunos habere.

7. [1] Se autem, seu nobilitate illis conparetur, clariorem illa
conluvie convenarum esse, qui paternos maiores suos a Cyro
Darioque, conditoribus Persici regni, maternos a magno Alexandro
ac Nicatore Seleuco, conditoribus imperii Macedonici, referat,
seu populus illorum conferatur suo, earum se gentium esse, quae
non modo Romano imperio sint pares, sed Macedonico quoque
obstiterint. [2]Nullam subiectarum sibi gentium expertam
peregrina imperia; nullis umquam nisi domesticis regibus
paruisse, Cappadociam velint an Paphlagoniam recensere, rursus
Pontum an Bithyniam, itemque Armeniam maiorem minoremque; quarum
gentium nullam neque Alexander ille, qui totam pacavit Asiam, nec
quisquam successorum eius aut posterorum attigisset. [3]Scythiam
duos umquam ante se reges non pacare, sed tantum intrare ausos,
Darium et Philippum, aegre inde fugam sibi expedisse, unde ipse
magnam adversus Romanos partem virium haberet. [4]Multoque se
timidius ac diffidentius bella Pontica ingressum, cum ipse rudis
ac tiro esset, Scythiae praeter arma virtutemque animi locorum
quoque solitudinibus vel frigoribus instructae, per quae
denuntiaretur ingens militiae periculum ac labor. [5]Inter quas
difficultates ne spes quidem praemii foret ex hoste vago nec
tantum pecuniae, sed etiam sedis inope. [6]Nunc se diversam belli
condicionem ingredi. Nam neque caelo Asiae esse temperatius
aliud, nec solo fertilius nec urbium multitudine amoenius;
magnamque temporis partem non ut militiam, sed ut festum diem
acturos bello dubium facili magis an ubere,[7]si modo aut
proximas regni Attalici opes aut veteres Lydiae Ioniaeque
audierint, quas non expugnatum eant, sed possessum;[8]tantumque
se avida expectat Asia, ut etiam vocibus vocet: adeo illis odium
Romanorum incussit rapacitas proconsulum, sectio publicanorum,
calumniae litium. [9]Sequantur se modo fortiter et colligant,
quid se duce possit efficere tantus exercitus, quem sine
cuiusquam militum auxilio suamet unius opera viderint Cappadociam
caeso rege cepisse, qui solus mortalium Pontum omnem Scythiamque
pacaverit, quam nemo ante transire tuto atque adire potuit.
[10]Nam iustitiae atque liberalitatis suae ne ipsos milites quin
experiantur testes refugere et illa indicia habere, quod solus
regum non paterna solum, verum etiam externa regna hereditatibus
propter munificentiam adquisita possideat, Colchos, Paphlagoniam,
Bosphorum.

8. [1] Sic excitatis militibus post annos tres et XX sumpti regni
in Romana bella descendit.
[2]Atque in Aegypto mortuo rege Ptolomeo ei, qui Cyrenis
regnabat, Ptolomeo per legatos regnum et uxor Cleopatra regina,
soror ipsius, defertur. [3]Laetus igitur hoc solo Ptolomeus, quod
sine certamine fraternum regnum recepisset, in quod subornari et
a matre Cleopatra et favore principum fratris filium cognoverat,
ceterum infestus omnibus, statim ubi Alexandriam ingressus est,
fautores pueri trucidari iussit. [4]Ipsum quoque die nuptiarum,
quibus matrem eius in matrimonium recipiebat, inter apparatus
epularum et sollemnia religionum in conplexu matris interficit
atque ita torum sororis caede filii eius cruentus ascendit.
[5]Post quod non mitior in populares, qui eum in regnum
vocaverant, fuit, siquidem peregrinis militibus licentia caedis
data omnia sanguine cotidie manabant; ipsam quoque sororem filia
eius virgine per vim stuprata et in matrimonium adscita repudiat.
[6]Quibus rebus territus populus in diversa labitur patriamque
metu mortis exul relinquit. [7]Solus igitur in tanta urbe cum
suis relictus Ptolomeus, cum regem se non hominum, sed vacuarum
aedium videret edicto peregrinos sollicitat. [8]Quibus
confluentibus obvius legatis Romanorum, Scipioni Africano et
Spurio Mummio et L. Metello, qui ad inspicienda sociorum regna
veniebant, procedit. [9]Sed quam cruentus civibus, tam ridiculus
Romanis fuit. Erat enim et vultu deformis et statura brevis et
sagina ventris non homini, sed beluae similis. [10]Quam
foeditatem nimia subtilitas perlucidae vestis augebat, prorsus
quasi astu inspicienda praeberentur, quae omni studio occultanda
pudibundo viro erant. [11]Post discessum deinde legatorum (quorum
Africanus, dum inspicit urbem, spectaculo Alexandrinis fuit) iam
etiam peregrino populo invisus cum filio, quem ex sorore
susceperat, et cum uxore, matris paelice, metu insidiarum tacitus
in exilium proficiscitur contractoque mercennario exercitu
bellum sorori pariter ac patriae infert. [12]Arcessitum deinde
maximum a Cyrenis filium, ne eum Alexandrini contra se regem
crearent, interficit. Tunc populus statuas eius et imagines
detrahit. [13]Quod factum studio sororis existimans filium, quem
ex ea susceperat, interficit, corpusque in membra divisum et in
cista conpositum matri die natalis eius inter epulas offerri
curat. [14]Quae res non reginae tantum, verum etiam universae
civitati acerba et luctuosa fuit tantumque maerorem festivissimo
convivio intulit, ut regia omnis repentino luctu incenderetur.
[15]Verso igitur studio principum ab epulis in exsequias membra
lacera populo ostendunt et quid sperare de rege suo debeant,
filii caede demonstrant.

9. [1] Finito luctu orbitatis Cleopatra, cum urgeri se fraterno
bello videret, auxilium a Demetrio, rege Syriae, per legatos
petit, cuius et ipsius varii et memorabiles casus fuere.
[2]Namque Demetrius, sicut supra dictum est, cum bellum Parthis
intulisset et multis congressionibus victor fuisset, repente
insidiis circumventus amisso exercitu capitur. [3]Cui Arsacides,
Parthorum rex, magno et regio animo misso in Hyrcaniam non cultum
tantum regium praestitit, sed et filiam in matrimonium dedit
regnumque Syriae, quod per absentiam eius Trypho occupaverat,
restituturum promittit. [4]Post huius mortem desperato reditu non
ferens captivitatem Demetrius, privatam etsi opulentam vitam
pertaesus, tacitus in regnum fugam meditatur. [5]Hortator illi et
comes Callimander amicus erat, qui post captivitatem eius a
Syria per Arabiae deserta ducibus pecunia conparatis Parthico
habitu Babyloniam pervenerat. [6]Sed fugientem Phrahates, qui
Arsacidae successerat, equitum celeritate per conpendiosos
tramites occupatum retrahit. [7]Vt est deductus ad regem,
Callimandro quidem non tantum venia, verum etiam praemium fidei
datum, Demetrium autem et graviter castigatum ad coniugem in
Hyrcaniam remittit artioribusque custodiis observari iubet.
[8]Interiecto deinde tempore, cum fidem illi etiam suscepti
liberi facerent, eodem amico comite repetita fuga est, sed pari
infelicitate prope fines regni sui deprehenditur ac denuo
perductus ad regem ut invisus a conspectu submovetur. [9]Tunc
quoque uxori et liberis donatus in Hyrcaniam, poenalem sibi
civitatem, remittitur talisque aureis in exprobrationem puerilis
levitatis donatur. [10]Sed hanc Parthorum tam mitem in Demetrium
clementiam non misericordia gentis faciebat nec respectus
cognationis, sed quod Syriae regnum adfectabant usuri Demetrio
adversus Antiochum fratrem, prout res vel tempus vel fortuna
belli exegisset.

10. [1] His auditis Antiochus occupandum bellum ratus exercitum,
quem multis finitimorum bellis induraverat, adversus Parthos
ducit. [2]Sed per luxuriam non minor apparatus quam militiae
fuit, quippe octoginta milia armatorum secuta sunt trecenta
lixarum, ex quibus cocorum pistorum maior numerus fuit.
[3]Argenti certe aurique tantum, ut etiam gregarii milites auro
caligas figerent proculcarentque materiam, cuius amore populi
ferro dimicant. [4]Culinarum quoque argentea instrumenta fuere,
prorsus quasi ad epulas, non ad bellum pergerent. [5]Advenienti
Antiocho multi orientales reges occurrere tradentes se regnaque
sua cum exsecratione superbiae Parthicae. Nec mora congressioni
fuit. [6]Antiochus tribus proeliis victor cum Babyloniam
occupasset, Magnus haberi coepit. Itaque ad eum omnibus populis
deficientibus nihil Parthis reliqui praeter patrios fines fuit.
[7]Tunc Phrahates Demetrium in Syriam ad occupandum regnum cum
Parthico praesidio mittit, ut eo pacto Antiochus ad sua tuenda a
Parthia revocaretur. Interim, quoniam viribus non poterat,
insidiis Antiochum ubique temptabat. [8]Propter multitudinem
hominum exercitum suum Antiochus per civitates in hiberna
diviserat, quae res exitii causa fuit. Nam cum gravari se
copiarum praebitione et iniuriis militum civitates viderent, ad
Parthos deficiunt et die statuta omnes apud se divisum exercitum
per insidias, ne invicem ferre auxilia possent, adgrediuntur.
[9]Quae cum nuntiata Antiocho essent, auxilium proximis laturus
cum ea manu, quae secum hiemabat, progreditur. In itinere obvium
regem Parthorum habuit, adversus quem fortius quam exercitus eius
dimicavit. [10]Ad postremum tamen, cum virtute hostes vincerent,
metu suorum desertus occiditur, cui Phrahates exequias regio
more fecit filiamque Demetrii, quam secum Antiochus advexerat,
captus amore virginis uxorem duxit. [11]Paenitere deinde dimissi
Demetrii coepit; ad quem retrahendum cum turmas equitum festinato
misisset, Demetrium hoc ipsum metuentem iam in regno missi
invenerunt frustraque omnia conati ad regem suum reversi sunt.

 LIBER XXXIX  


1. [1] Antiocho in Parthia cum exercitu deleto frater eius
Demetrius obsidione Parthorum liberatus ac restitutus in regnum,
cum omnis Syria in luctu propter amissum exercitum esset,[2]quasi
Parthica ipsius ac fratris bella, quibus alter captus, alter
occisus erat, prospere cessissent, ita Aegypto bellum inferre
statuit, regnum Aegypti Cleopatra socru pretium auxilii adversus
fratrem suum pollicente. [3]Sed dum aliena adfectat, ut adsolet
fieri, propria per defectionem Syriae amisit, siquidem
Antiochenses primi duce Tryphone, execrantes superbiam regis,
quae conversatione Parthicae crudelitatis intolerabilis facta
erat, mox Apameni ceteraeque civitates exemplum secutae per
absentiam regis a Demetrio defecere. [4]Ptolomeus quoque, rex
Aegypti, bello ab eodem petitus, cum cognovisset Cleopatram,
sororem suam, opibus Aegypti navibus inpositis ad filiam et
Demetrium generum in Syriam profugisse, inmittit iuvenem quendam
Aegyptium, Protarchi negotiatoris filium, qui regnum Syriae armis
peteret. [5]Conposita fabula, quasi per adoptionem Antiochi
regis receptus in familiam regiam esset, nec Syris quemlibet
regem aspernantibus, ne Demetrii superbiam paterentur, nomen
iuveni Alexandri inponitur auxiliaque ab Aegypto ingentia
mittuntur. [6]Interea corpus Antiochi interfecti a rege Parthorum
in loculo argenteo ad sepulturam in Syriam remissum pervenit,
quod cum ingenti studio civitatum et regis Alexandri ad
confirmandam fabulae fidem excipitur. Quae res illi magnum
favorem popularium conciliavit omnibus non fictas in eo, sed
veras lacrimas existimantibus. [7]Demetrius autem victus ab
Alexandro, cum undique circumstantibus malis premeretur, ad
postremum etiam ab uxore filiisque deseritur. [8]Relictus igitur
cum paucis servulis cum Tyrum religione se templi defensurus
petisset, navi egrediens praefecti iussu interficitur. [9]Alter
ex filiis, Seleucus, quoniam sine matris auctoritate diadema
sumpsisset, ab eadem interficitur; alter, cui propter nasi
magnitudinem cognomen Grypos fuit, rex a matre hactenus
constituitur, ut nomen regis penes filium, vis autem omnis
imperii penes matrem esset.

2. [1] Sed Alexander occupato Syriae regno, tumens successu
rerum, spernere iam etiam ipsum Ptolomeum, a quo subornatus in
regnum fuerat, superba insolentia coepit. [2]Itaque Ptolomeus
reconciliata sororis gratia destruere Alexandri regnum, quod odio
Demetrii viribus suis adquisierat, summis opibus instituit.
[3]Mittit igitur ingentia Grypo auxilia et filiam Tryphaenam
Grypo nupturam, ut populos in auxilium nepotis non societate
tantum belli, verum et adfinitate sua sollicitet. [4]Nec res
frustra fuit. Nam cum omnes Grypum instructum Aegypti viribus
viderent, paulatim ab Alexandro deficere coepere. [5]Fit deinde
inter reges proelium, quo victus Alexander Antiochiam profugit.
Ibi inops pecuniae, cum stipendia militibus deessent, in templo
Iovis solidum ex auro signum Victoriae tolli iubet, facetis iocis
sacrilegium circumscribens; nam Victoriam commodatam sibi ab
Iove esse dicebat. [6]Interiectis deinde diebus, cum ipsius Iovis
aureum simulacrum infiniti ponderis tacite evelli iussisset
deprehensusque in sacrilegio concursu multitudinis esset in fugam
versus, magna vi tempestatis oppressus ac desertus a suis a
latronibus capitur; perductus ad Grypum interficitur. [7]Grypos
porro recuperato patrio regno externisque periculis liberatus
insidiis matris adpetitur. Quae cum cupiditate dominationis
prodito marito Demetrio et altero filio interfecto huius quoque
victoria inferiorem dignitatem suam factam doleret, venienti ab
exercitatione poculum veneni obtulit. [8]Sed Grypos praedictis
iam ante insidiis, veluti pietate cum matre certaret, bibere
ipsam iubet; abnuenti instat; postremum prolato indice eam
arguit, solam defensionem sceleris superesse adfirmans, si bibat,
quod filio obtulit. Sic victa regina scelere in se verso veneno,
quod alii paraverat, extinguitur. [9]Parta igitur regni
securitate Grypos octo annis quietem et ipse habuit et regno
praestitit. [10]Natus deinde illi est aemulus regni, frater
ipsius Cyzicenus, eadem matre genitus, sed ex Antiocho patruo
susceptus, quem cum veneno tollere voluisset, ut maturius armis
cum eo de regno contenderet, excitavit.

3. [1] Inter has regni Syriae parricidales discordias moritur rex
Aegypti Ptolomeus, regno Aegypti uxori et alteri ex filiis quem
illa legisset relicto; videlicet quasi quietior Aegypti status
quam Syriae regnum esset, cum mater altero ex filiis electo
alterum hostem esset habitura. [2]Igitur cum pronior in minorem
filium esset, a populo conpellitur maiorem eligere. Cui prius
quam regnum daret, uxorem ademit conpulsumque repudiare
carissimam sibi sororem Cleopatram minorem sororem Selenen ducere
iubet, non materno inter filias iudicio, cum alteri maritum
eriperet, alteri daret. [3]Sed Cleopatra non tam a viro repudiata
quam a matre divortio viri dimissa Cyziceno in Syria nubit,
eique ne nudum uxoris nomen adferret, exercitum Cypri
sollicitatum velut dotalem ad maritum deducit. [4]Par igitur iam
viribus fratris Cyzicenus proelium committit ac victus in fugam
vertitur. [5]Tunc Antiochiam Grypos, in qua erat Cyziceni uxor
Cleopatra, obsidere coepit, qua capta Tryphaena, uxor Grypi,
nihil antiquius quam sororem Cleopatram requiri iussit, non ut
captivae opem ferret, sed ne effugere captivitatis mala posset,
quae sui aemulatione in hoc potissimum regnum invaserit hostique
sororis nubendo hostem se eius effecerit. [6]Tunc peregrinos
exercitus in certamina fratrum adductos, tum repudiatam a fratre
contra matris voluntatem extra Aegyptum nuptam accusat. [7]Contra
Grypos orare, ne tam foedum facinus facere cogatur. A nullo
umquam maiorum suorum inter tot domestica, tot externa bella post
victoriam in feminas saevitum, quas sexus ipse et periculis
bellorum et saevitiae victorum eximat;[8]in hac vero praeter
commune bellantium fas accedere necessitudinem sanguinis; quippe
ipsius, quae tam cruente saeviat, sororem equidem germanam esse,
suam vero consobrinam, liberorum deinde communium materteram.
[9]His tot necessitudinibus sanguinis adicit superstitionem
templi, quo abdita profugerit, tantoque religiosius colendos sibi
deos, quo magis his propitiis ac faventibus vicisset; tum neque
occisa illa virium se quicquam Cyziceno dempturum, nec servaturum
reddita. [10]Sed quanto Grypos abnuit, tanto soror muliebri
pertinacia accenditur, rata non misericordiae haec verba, sed
amoris esse. Itaque vocatis ipsa militibus mittit qui sororem
confoderent. [11]Qui ut in templum intraverunt, cum evellere eam
non possent, manus amplexantis deae simulacrum praeciderunt. Tunc
Cleopatra execratione parricidarum mandata violatis numinibus
ultione sui decedit. [12]Nec multo post repetita proelii
congressione victor Cyzicenus uxorem Grypi Tryphaenam, quae paulo
ante sororem interfecerat, capit eiusque supplicio uxoris
manibus parentavit.

4. [1] At in Aegypto Cleopatra cum gravaretur socio regni, filio
Ptolomeo, populum in eum incitat, abductaque ei Selene uxore eo
indignius, quod ex Selene iam duos filios habebat, exulare cogit,
arcessito minore filio Alexandro et rege in locum fratris
constituto. [2]Nec filium regno expulisse contenta bello Cypri
exulantem persequitur. Vnde pulso interficit ducem exercitus sui,
quod vivum eum e manibus emisisset, quamquam Ptolomeus
verecundia materni belli, non viribus minor ab insula
recessisset. [3]Igitur Alexander territus hac matris crudelitate
et ipse eam relinquit, periculoso regno securam ac tutam vitam
anteponens. [4]Cleopatra vero timens, ne maior filius Ptolomeus a
Cyziceno ad recuperandam Aegyptum auxiliis iuvaretur, ingentia
Grypo auxilia et Selenen uxorem, nupturam hosti prioris
mariti,[5]mittit Alexandrumque filium per legatos in regnum
revocat; cui cum occultatis insidiis exitium machinaretur,
occupata ab eodem interficitur spiritumque non fato, sed
parricidio dedit;[6]digna prorsus hac mortis infamia, quae et
matrem toro expulit et duas filias viduas alterno fratrum
matrimonio fecit et filio alteri in exilium acto bellum intulit,
alteri erepto regno exitium per insidias machinata est.

5. [1] Sed nec Alexandro caedes tam nefanda inulta fuit. Nam ubi
primum conpertum est scelere filii matrem interfectam, concursu
populi in exilium agitur revocatoque Ptolomeo regnum redditur,
qui neque cum matre bellum gerere voluisset, neque a fratre armis
repetere, quod prior possedisset.
[2]Dum haec aguntur, frater eius ex paelice susceptus, cui pater
Cyrenarum regnum testamento reliquerat, herede populo Romano
instituto decedit. [3]Iam enim fortuna Romana porrigere se ad
orientalia regna, non contenta Italiae terminis, coeperat. Itaque
et ea pars Libyae provincia facta est; postea Creta Ciliciaque
piratico bello perdomitae in formam provinciae rediguntur. [4]Quo
facto et Syriae et Aegypti regna Romana vicinitate artata, quae
incrementa de finitimis bellis quaerere solebant, adempto vagandi
arbitrio vires suas in perniciem mutuam converterunt,[5]adeo ut
adsiduis proeliis consumpti in contemptum finitimorum venerint
praedaeque Arabum genti, inbelli antea, fuerint;[6]quorum rex
Herotimus fiducia septingentorum filiorum, quos ex paelicibus
susceperat, divisis exercitibus nunc Aegyptum, nunc Syriam
infestabat magnumque nomen Arabum viribus finitimorum exsanguibus
fecerat.

 LIBER XL  


1. [1] Mutuis fratrum odiis et mox filiis inimicitiis parentum
succedentibus cum inexpiabili bello et reges et regnum Syriae
consumptum esset, ad externa populus auxilia concurrit
peregrinosque reges sibi circumspicere coepit. [2]Itaque cum pars
Mithridatem Ponticum, pars Ptolomeum ab Aegypto arcessendum
censeret, occurreretque quod et Mithridates inplicitus bello
Romano esset, Ptolomeus quoque hostis semper fuisset
Syriae,[3]omnes in Tigranen, regem Armeniae, consensere,
instructum praeter domesticas vires et Parthica societate et
Mithridatis adfinitate. [4]Igitur accitus in regnum Syriae per X
et VIII annos tranquillissimo regno potitus est; neque bello
alium lacessere neque lacessitus inferre alii bellum necesse
habuit.

2. [1] Sed sicut ab hostibus tuta Syria fuit, ita terrae motu
vastata est, quo centum septuaginta milia hominum et multae urbes
perierunt. Quod prodigium mutationem rerum portendere aruspices
responderunt. [2]Igitur Tigrane a Lucullo victo rex Syriae
Antiochus, Cyziceni filius, ab eodem Lucullo appellatur. [3]Sed
quod Lucullus dederat, postea ademit Pompeius, qui poscenti
regnum respondit ne volenti quidem Syriae, nedum recusanti
daturum se regem, qui X et VIII annos, quibus Tigranes Syriam
tenuit, in angulo Ciliciae latuerit, victo autem eodem Tigrane a
Romanis alieni operis praemia postulet. [4]Igitur ut habenti
regnum non ademerit, ita quo cesserit Tigrani, non daturum, quod
tueri nesciat, ne rursus Syriam Iudaeorum et Arabum latrociniis
infestam reddat. [5]Atque ita Syriam in provinciae formam
redegit, paulatimque Oriens Romanorum discordia consanguineorum
regum factus est.

 LIBER XLI  


1. [1] Parthi, penes quos velut divisione orbis cum Romanis facta
nunc Orientis imperium est, Scytharum exules fuere. [2]Hoc etiam
ipsorum vocabulo manifestatur, nam Scythico sermone exules
"parthi" dicuntur. [3]Hi et Assyriorum et Medorum temporibus
inter Orientis populos obscurissimi fuere. [4]Postea quoque, cum
imperium Orientis a Medis ad Persas translatum est, veluti vulgus
sine nomine praeda victorum fuere. [5]Postremum Macedonibus
triumphato Oriente servierunt,[6]ut cuivis mirum videatur ad
tantam eos felicitatem per virtutem provectos, ut imperent
gentibus, sub quarum imperio veluti servile vulgus fuere. [7]A
Romanis quoque trinis bellis per maximos duces florentissimis
temporibus lacessiti soli ex omnibus gentibus non pares solum,
verum etiam victores fuere;[8]quamquam plus gloriae est inter
Assyria et Medica Persicaque memorata olim regna et
opulentissimum illud mille urbium Bactrianum imperium emergere
potuisse quam longinqua bella vicisse,[9]praeterea cum gravibus
Scythicis et vicinalibus bellis adsidue vexati variis periculorum
certaminibus urgerentur. [10]Hi domesticis seditionibus Scythia
pulsi solitudines inter Hyrcaniam et Dahas et Areos et < Sparnos
> et Margianos furtim occupavere. [11]Fines deinde non
intercedentibus primo finitimis, postea etiam prohibentibus in
tantum protulere, ut non inmensa tantum ac profunda camporum,
verum etiam praerupta collium montiumque ardua occupaverint.
[12]Ex quo fit, ut Parthiae pleraque finium aut aestus aut
frigoris magnitudo possideat, quippe cum montes nix et campos
aestus infestet.

2. [1] Administratio gentis post defectionem Macedonici imperii
sub regibus fuit. [2]Proximus maiestati regum probulorum ordo
est; ex hoc duces in bello, ex hoc in pace rectores habent.
[3]Sermo his inter Scythicum Medicumque medius et utrisque
mixtus. [4]Vestis olim sui moris; posteaquam accessere opes, ut
Medis perlucida ac fluida. Armorum patrius ac Scythicus mos.
[5]Exercitum non, ut aliae gentes, liberorum, sed maiorem partem
servitiorum habent, quorum vulgus nulli manumittendi potestate
permissa ac per hoc omnibus servis nascentibus in dies crescit.
Hos pari ac liberos suos cura et equitare et sagittare magna
industria docent. [6]Locupletissimus ut quisque est, ita plures
in bella equites regi suo praebet. Denique Antonio bellum Parthis
inferenti cum L milia equitum occurrerent, soli CCCC liberi
fuere. [7]Comminus in acie proeliari aut obsessas expugnare urbes
nesciunt. Pugnant aut procurrentibus equis aut terga dantibus;
saepe etiam fugam simulant, ut incautiores adversum vulnera
insequentes habeant. [8]Signum his in proelio non tuba, sed
tympano datur. Nec pugnare diu possunt; ceterum intolerandi
forent, si quanta his est impetus vis, tanta et perseverantia
esset. [9]Plerumque in ipso ardore certaminis proelia deserunt ac
paulo post pugnam ex fuga repetunt, ut, cum maxime vicisse te
putes, tunc tibi discrimen subeundum sit. [10]Munimentum ipsis
equisque loricae plumatae sunt, quae utrumque toto corpore
tegunt. Auri argentique nullus nisi in armis usus.

3. [1] Vxores dulcedine variae libidinis singuli plures habent,
nec ulla delicta adulterio gravius vindicant. [2]Quamobrem
feminis non convivia tantum virorum, verum etiam conspectum
interdicunt. [3]Carne non nisi venatibus quaesita vescuntur.
[4]Equis omni tempore vectantur; illis bella, illis convivia,
illis publica ac privata officia obeunt; super illos ire,
consistere, mercari, colloqui. Hoc denique discrimen inter servos
liberosque est, quod servi pedibus, liberi non nisi equis
incedunt. [5]Sepultura vulgo aut avium aut canum laniatus est;
nuda demum ossa terra obruunt. [6]In superstitionibus atque cura
deorum praecipua omnibus veneratio est. [7]Ingenia genti tumida,
seditiosa, fraudolenta, procacia; quippe violentiam viris,
mansuetudinem mulieribus adsignant. [8]Semper aut in externos aut
in domesticos motus inquieti, natura taciti, ad faciendum quam
ad dicendum promptiores; proinde secunda adversaque silentio
tegunt. [9]Principibus metu, non pudore parent. In libidinem
proiecti, in cibum parci. [10]Fides dicti promissique nulla, nisi
quatenus expedit.

4. [1] Post mortem Alexandri Magni cum inter successores eius
Orientis regna dividerentur, nullo Macedonum dignante Parthorum
imperium Staganori, externo socio, traditur. [2]Postea diductis
Macedonibus in bellum civile cum ceteris superioris Asiae populis
Eumenen secuti sunt, quo victo ad Antigonum transiere. [3]Post
hunc a Nicatore Seleuco ac mox ab Antiocho et successoribus eius
possessi, a cuius pronepote Seleuco primum defecere primo Punico
bello, L. Manlio Vulsone M. Atilio Regulo consulibus. [4]Huius
defectionis inpunitatem illis duorum fratrum regum, Seleuci et
Antiochi, discordia dedit, qui dum invicem eripere sibi regnum
volunt, persequi defectores omiserunt. [5]Eodem tempore etiam
Theodotus, mille urbium Bactrianarum praefectus, defecit regemque
se appellari iussit, quod exemplum secuti totius Orientis populi
a Macedonibus defecere. [6]Erat eo tempore Arsaces, vir sicut
incertae originis, ita virtutis expertae. [7]Hic solitus
latrociniis et rapto vivere accepta opinione Seleucum a Gallis in
Asia victum, solutus regis metu, cum praedonum manu Parthos
ingressus praefectum eorum Andragoran oppressit sublatoque eo
imperium gentis invasit. [8]Non magno deinde post tempore
Hyrcanorum quoque regnum occupavit, atque ita duarum civitatium
imperio praeditus grandem exercitum parat metu cum Seleuci et
Theodoti, Bactrianorum regis. [9]Sed cito morte Theodoti metu
liberatus cum filio eius, et ipso Theodoto, foedus ac pacem
fecit, nec multo post cum Seleuco rege ad defectores persequendos
veniente congressus victor fuit;[10]quem diem Parthi exinde
sollemnem velut initium libertatis observant.

5. [1] Revocato deinde Seleuco novis motibus in Asiam dato
laxamento regnum Parthicum format, militem legit, castella munit,
civitates firmat;[2]urbem quoque nomine Daram in monte Apaorteno
condit, cuius loci ea condicio est, ut neque munitius quicquam
esse neque amoenius possit. [3]Ita enim et praeruptis rupibus
undique cingitur, ut tutela loci nullis defensoribus egeat, et
soli circumiacentis tanta ubertas, ut propriis opibus
expleatur;[4]fontium ac silvarum ea copia est, ut et aquarum
abundantia inrigetur et venationum voluptatibus exornetur. [5]Sic
Arsaces quaesito simul constitutoque regno non minus memorabilis
Parthis quam Persis Cyrus, Macedonibus Alexander, Romanis
Romulus matura senectute decedit,[6]cuius memoriae hunc honorem
Parthi tribuerunt, ut omnes exinde reges suos Arsacis nomine
nuncupent. [7]Huius filius et successor regni, Arsaces et ipse
nomine, adversus Antiochum, Seleuci filium, centum milibus
peditum et XX milibus equitum instructum mira virtute pugnavit;
ad postremum in societatem eius adsumptus est. [8]Tertius Parthis
rex Priapatius fuit, sed et ipse Arsaces dictus. Nam sicut supra
dictum est, omnes reges suos hoc nomine, sicuti Romani Caesares
Augustosque, cognominavere. [9]Hic actis in regno XV annis
decessit relictis duobus filiis, Mithridate et Phrahate. Quorum
maior Phrahates, more gentis heres regni, Mardos, validam gentem,
bello domuit nec multo post decessit pluribus filiis
relictis,[10]quibus praeteritis fratri potissimum Mithridati,
insignis virtutis viro, reliquit imperium, plus regio quam patrio
deberi nomini ratus potiusque patriae quam liberis consulendum.

6. [1] Eodem ferme tempore, sicut in Parthis Mithridates, ita in
Bactris Eucratides, magni uterque viri, regna ineunt. [2]Sed
Parthorum fortuna felicior ad summum hoc duce imperii fastigium
eos perduxit. [3]Bactriani autem per varia bella iactati non
regnum tantum, verum etiam libertatem amiserunt, siquidem
Sogdianorum et Arachotorum et Drancarum et Areorum Indorumque
bellis fatigati ad postremum ab invalidioribus Parthis velut
exsangues oppressi sunt. [4]Multa tamen Eucratides bella magna
virtute gessit, quibus adtritus cum obsidionem Demetrii, regis
Indorum, pateretur, cum CCC militibus LX milia hostium adsiduis
eruptionibus vicit. Quinto itaque mense liberatus Indiam in
potestatem redegit. [5]Vnde cum se reciperet, a filio, quem
socium regni fecerat, in itinere interficitur, qui non
dissimulato parricidio, velut hostem, non patrem interfecisset,
et per sanguinem eius currum egit et corpus abici insepultum
iussit.
[6] Dum haec apud Bactros geruntur, interim inter Parthos et
Medos bellum oritur. Cum varius utriusque populi casus fuisset,
ad Postremum victoria penes Parthos fuit. [7]His viribus auctus
Mithridates Mediae Bacasin praeponit, ipse in Hyrcaniam
proficiscitur. [8]Vnde reversus bellum cum Elymaeorum rege
gessit, quo victo hanc quoque gentem regno adiecit imperiumque
Parthorum a monte Caucaso multis populis in dicionem redactis
usque flumen Euphraten protulit. [9]Atque ita adversa valetudine
adreptus, non minor Arsace proavo, gloriosa senectute decedit.

 LIBER XLII  


1. [1] Post necem Mithridatis, Parthorum regis, Phrahates filius
rex statuitur, qui cum inferre bellum in ultionem temptati ab
Antiocho Parthici regni Syriae statuisset, Scytharum motibus ad
sua defendenda revocatur. [2]Namque Scythae in auxilium Parthorum
adversus Antiochum, Syriae regem, mercede sollicitati cum
confecto bello iam supervenissent et calumnia tardius lati
auxilii mercede fraudarentur, dolentes tantum itineris frustra
emensum, cum vel stipendium pro vexatione vel alium hostem dari
sibi poscerent, superbo responso offensi fines Parthorum vastare
coeperunt. [3]Igitur Phrahates, cum adversus eos proficisceretur,
ad tutelam regni reliquit Himerum quendam pueritiae sibi flore
conciliatum, qui tyrannica crudelitate oblitus et vitae
praeteritae et vicarii officii Babylonios multasque alias
civitates inportune vexavit. [4]Ipse autem Phrahates exercitum
Graecorum, quem bello Antiochi captum superbe crudeliterque
tractaverat, in bellum secum ducit, inmemor prorsus quod hostiles
eorum animos nec captivitas minuerat et insuper iniuriarum
indignitas exacerbaverat. [5]Itaque cum inclinatam Parthorum
aciem vidissent, arma ad hostes transtulere et diu cupitam
captivitatis ultionem exercitus Parthici et ipsius Phrahatis
regis cruenta caede exsecuti sunt.

2. [1] In huius locum Artabanus, patruus eius, rex substituitur.
Scythae autem contenti victoria depopulata Parthia in patriam
revertuntur. [2]Sed et Artabanus bello Tochariis inlato in
bracchio vulneratus statim decedit. [3]Huic Mithridates filius
succedit, cui res gestae Magni cognomen dedere; quippe claritatem
parentum aemulatione virtutis accensus animi magnitudine
supergreditur. [4]Multa igitur bella cum finitimis magna virtute
gessit multosque populos Parthico regno addidit. [5]Sed et cum
Scythis prospere aliquotiens dimicavit ultorque iniuriae parentum
fuit. [6]Ad postremum Artoadisti, Armeniorum regi, bellum
intulit.
[7]Sed quoniam in Armeniam transitum facimus, origo eius paulo
altius repetenda est. [8]Neque enim silentio regnum tantum
praeteriri fas est cum fines post Parthiam omnium regnorum
magnitudinem superent,[9]siquidem Armenia a Cappadocia usque mare
Caspium undecies centum milia patet, sed in latitudinem milia
passuum septingenta porrigitur. [10]Condita est autem ab Armenio,
Iasonis Thessali comite, quem cum perditum propter insignem
periculosamque regno suo virtutem Pelias rex cuperet, denuntiata
militia in Colchos abire iubet pellemque arietis memorabilem
gentibus reportare, sperans interitum viri aut ex periculis tam
longae navigationis aut ex bello tam profundae barbariae.
[11]Igitur Iason divulgata opinio ne tam gloriosae expeditionis,
cum ad eum certatim principes iuventutis totius ferme orbis
concurrerent, exercitum fortissimorum virorum, qui Argonautae
cognominati sunt, conparavit. [12]Quem cum magnis rebus gestis
incolumem reduxisset, rursum a Peliae filiis Thessalia magna vi
pulsus cum ingenti multitudine, quae ad famam virtutis eius ex
omnibus gentibus cotidie confluebat, comite Medea uxore, quam
repudiatam miseratione exilii rursum receperat, et Medo, privigno
ab Aegeo, rege Atheniensium, genito, Colchos repetivit
socerumque Aeetam regno pulsum restituit.

3. [1] Magna deinde bella cum finitimis gessit captasque
civitates partim regno soceri ad abolendam superioris militiae
iniuriam, qua filiam eius Medeam abduxerat et filium Aegialeum
interfecerat, adiunxit, partim populis, quos secum
adduxerat,[2]adsignavit primusque humanorum post Herculem et
Liberum, qui reges Orientis fuisse traduntur, eam caeli plagam
domuisse dicitur. [3]Populis quibusdam Erygium et Amphistratum,
aurigas Castoris et Pollucis, duces adsignavit. [4]Cum Albanis
foedus percussit, qui Herculem ex Italia ab Albano monte, cum
Geryone extincto armenta eius per Italiam duceret, secuti
dicuntur, quique memores Italicae originis exercitum Cn. Pompei
bello Mithridatico fratres salutavere. [5]Itaque Iasoni totus
ferme Oriens ut conditori divinos honores templaque constituit,
quae Parmenion, dux Alexandri Magni, post multos annos dirui
iussit, ne cuiusquam nomen in Oriente venerabilius quam Alexandri
esset. [6]Post mortem Iasonis Medus aemulus virtutis eius in
honorem matris Mediam urbem condidit regnumque ex nomine suo
Medorum constituit, sub cuius maiestate Orientis postea imperium
fuit. [7]Albanis vicinae Amazones sunt, quarum reginam Thalestrim
concubitum Alexandri petisse multi auctores prodidere.
[8]Armenius quoque, et ipse Thessalus, unus de numero ducum
Iasonis, recollecta multitudine, quae amisso Iasone rege passim
vagabatur, Armeniam condit,[9]a cuius montibus Tigris fluvius
modicis primo incrementis nascitur; interiecto deinde aliquanto
spatio sub terras mergitur, atque ita post quinque et XX milia
passuum grande iam flumen in regione Sophene emergit ac sic in
paludes Euphratis recipitur.

4. [1] Igitur Mithridates, rex Parthorum, post bellum Armeniae
propter crudelitatem a senatu Parthico regno pellitur. [2]Frater
eius Orodes, cum regnum vacans occupasset, Babyloniam, quo
Mithridates confugerat, diu obsidet et fame coactos in deditionem
oppidanos conpellit. [3]Mithridates autem fiducia cognationis
ultro se in potestatem Orodis tradit. [4]Sed Orodes plus hostem
quam fratrem cogitans in conspectu suo trucidari iussit. Post
haec bellum cum Romanis gessit Crassumque imperatorem cum filio
et omni exercitu Romano delevit. [5]Huius filius Pacorus missus
ad persequendas Romani belli reliquias magnis rebus in Syria
gestis in Parthiam patri suspectus revocatur, quo absente
exercitus Parthorum relictus in Syria a Cassio, quaestore Crassi,
cum omnibus ducibus trucidatur. [6]His ita gestis non magno post
tempore Romanis inter Caesarem Pompeiumque civile bellum oritur,
in quo Parthi Pompeianarum partium fuere et propter amicitiam
cum Pompeio bello Mithridatico iunctam et propter Crassi necem,
cuius filium in partibus Caesaris esse audierant, quem ultorem
patris victore Caesare futurum non deliberabant. [7]Itaque victis
partibus Pompeianis et Cassio et Bruto auxilia adversus Augustum
et Antonium misere, et post belli finem rursum Pacoro duce inita
cum Labieno societate Syriam et Asiam vastavere castraque
Ventidi, qui post Cassium absente Pacoro exercitum Parthicum
fuderat, magna mole adgrediuntur. [8]Sed ille simulato timore diu
continuit se et insultare Parthos aliquantisper passus est. Ad
postremum in securos laetosque partem legionum emisit, quarum
impetu fusi Parthi in diversa abiere. [9]Pacorus cum fugientes
suos abduxisse secum legiones Romanas putaret, castra Ventidi,
veluti sine defensoribus, adgreditur. [10]Tum Ventidius reliqua
parte legionum emissa universam Parthorum manum cum rege ipso
Pacoro interficit; nec ullo bello Parthi umquam maius vulnus
acceperunt. [11]Haec cum in Parthia nuntiata essent. Orodes,
pater Pacori, qui paulo ante vastatam Syriam, occupatam Asiam a
Parthis audierat victoremque Pacorum Romanorum gloriabatur,
repente filii morte et exercitus clade audita ex dolore in
furorem vertitur. [12]Multis diebus non adloqui quemquam, non
cibum sumere, non vocem mittere, ita ut etiam mutus factus
videretur. [13]Post multos deinde dies, ubi dolor vocem
laxaverat, nihil aliud quam Pacorum vocabat; Pacorus illi videri,
Pacorus audiri videbatur, cum illo loqui, cum illo consistere;
interdum quasi amissum flebiliter dolebat. [14]Post longum deinde
luctum alia sollicitudo miserandum senem invadit, quem ex numero
XXX filiorum in locum Pacori regem destinet. [15]Multae
paelices, ex quibus generata tanta iuventus erat, pro suis
quaeque sollicitae animum senis obsidebant. [16]Sed fatum
Parthiae fecit, in qua iam quasi sollemne est reges parricidas
haberi, ut sceleratissimus omnium, et ipse Phrahates nomine, rex
statueretur.

5. [1] Itaque statim, quasi nollet mori, patrem interfecit;
fratres quoque omnes XXX trucidat. Sed nec in filiis cessant
parricidia. [2]Nam cum infestos sibi optimates propter adsidua
scelera videret, ne esset qui nominari rex posset, adultum filium
interfici iubet. [3]Huic Antonius propter auxilium adversus se
et Caesarem latum bellum cum sedecim validissimis legionibus
intulit, sed graviter multis proeliis vexatus a Parthia refugit.
[4]Qua victoria insolentior Phrahates redditus, cum multa
crudeliter consuleret, in exilium a populo suo pellitur.
[5]Itaque cum magno tempore finitimas civitates, ad postremum
Scythas precibus fatigasset, Scytharum maxime auxilio in regnum
restituitur. [6]Hoc absente regem Parthi Tiridaten quendam
constituerant, qui audito adventu Scytharum cum magna amicorum
manu ad Caesarem in Hispania bellum tunc temporis gerentem
profugit, obsidem Caesari minimum Phrahatis filium ferens, quem
neglegentius custoditum rapuerat. [7]Quo cognito Phrahates
legatos statim ad Caesarem mittit, servum suum Tiridaten et
filium remitti sibi postulat. [8]Caesar et legatione Phrahatis
audita et Tiridatis postulatis cognitis (nam et ipse restitui in
regnum desiderabat, iuris Romanorum futuram Parthiam adfirmans,
si eius regnum muneris eorum fuisset) neque Tiridaten dediturum
se Parthis dixit, neque adversus Parthos Tiridati auxilia
daturum. [9]Ne tamen per omnia nihil a Caesare obtentum
videretur, et Phrahati filium sine pretio remisit et Tiridati,
quoad manere apud Romanos vellet, opulentum sumptum praeberi
iussit. [19]Post haec finito Hispaniensi bello, cum in Syriam ad
conponendum Orientis statum venisset, metum Phrahati incussit, ne
bellum Parthiae vellet inferre. [11]Itaque tota Parthia captivi
ex Crassiano sive Antoni exercitu recollecti signaque cum his
militaria Augusto remissa. [12]Sed et filii nepotesque Phrahatis
obsides Augusto dati, plusque Caesar magnitudine nominis sui
fecit, quam armis facere alius imperator potuisset.

 LIBER XLIII  


1. [1] Parthicis orientalibusque ac totius propemodum orbis rebus
explicitis ad initia Romanae urbis Trogus veluti post longam
peregrinationem domum revertitur, ingrati civis officium
existimans, si, cum omnium gentium res gestas inlustraverit, de
sola tantum patria taceat. [2]Breviter igitur initia Romani
imperii perstringit, ut nec modum propositi operis excedat nec
utique originem urbis, quae est caput totius orbis, silentio
praetermittat.
[3]Italiae cultores primi Aborigines fuere, quorum rex Saturnus
tantae iustitiae fuisse dicitur, ut neque servierit quisquam sub
illo neque quicquam privatae rei habuerit, sed omnia communia et
indivisa omnibus fuerint, veluti unum cunctis patrimonium esset.
[4]Ob cuius exempli memoriam cautum est, ut Saturnalibus
exaequato omnium iure passim in conviviis servi cum dominis
recumbant. [5]Itaque Italia regis nomine Saturnia appellata, et
mons in quo habitabat Saturnius, in quo nunc veluti ab Iove pulso
sedibus suis Saturno Capitolium est. [6]Post hunc tertio loco
regnasse Faunum ferunt, sub quo Euander ab Arcadiae urbe
Pallanteo in Italiam cum mediocri turba popularium venit, cui
Faunus et agros et montem, quem ille postea Palatium appellavit,
benigne adsignavit. [7]In huius radicibus templum Lycaeo, quem
Graeci Pana, Romani Lupercum appellant, constituit; ipsum dei
simulacrum nudum caprina pelle amictum est, quo habitu nunc Romae
Lupercalibus decurritur. [8]Fauno uxor fuit nomine Fatua, quae
adsidue divino spiritu inpleta veluti per furorem futura
praemonebat. Vnde adhuc, qui inspirari solent, fatuari dicuntur.
[9]Ex filia Fauni et Hercule, qui eodem tempore extincto Geryone
armenta, victoriae praemia, per Italiam ducebat, stupro conceptus
Latinus procreatur. [10]Quo tenente regnum Aeneas ab Ilio Troia
a Graecis expugnata in Italiam venit statimque bello exceptus,
cum in aciem exercitum eduxisset, ad conloquium vocatus tantam
admirationem sui Latino praebuit, ut et in societatem regni
reciperetur et Lavinia in matrimonium ei data gener
adscisceretur. [11]Post haec commune utriusque bellum adversus
Turnum, regem Rutulorum, propter fraudatas Laviniae fuit nuptias,
in quo et Turnus et Latinus interiere. [12]Igitur cum Aeneas
iure victoriae utroque populo potiretur, urbem ex nomine uxoris
Lavinium condidit. [13]Bellum deinde adversus Mezentium,
Etruscorum regem, gessit, in quo cum ipse occidisset, in locum
eius Ascanius filius successit, qui Lavinio relicto Longam Albam
condidit, quae CCC annis caput regni fuit.

2. [1] Post multos deinde huius urbis reges ad postremum Numitor
et Amulius regno potiti sunt. [2]Sed Amulius cum vi aetate
potiorem Numitorem oppressisset, filiam eius Ream in perpetuam
virginitatem, ne quis vindex regni virilis sexus ex gente
Numitoris oriretur, demersit, addita iniuriae specie honoris, ut
non damnata, sed sacerdos electa videretur. [3]Igitur clausa in
luco Marti sacro duos pueros, incertum stupro an ex Marte
conceptos, enixa est. [4]Quo cognito Amulius multiplicato metu
proventu duorum pueros exponi iubet et puellam vinculis onerat,
ex quorum iniuria decessit. [5]Sed Fortuna origini Romanae
prospiciens pueros lupae alendos obtulit, quae amissis catulis
distenta ubera exinanire cupiens nutricem se infantibus praebuit.
[6]Cum saepius ad parvulos veluti ad catulos reverteretur, rem
Faustulus pastor animadvertit subtractosque ferae inter greges
pecorum agresti vita nutrivit. [7]Martios pueros fuisse, sive
quod in luco Martis enixi sunt sive quod a lupa, quae in tutela
Martis est, nutriti, veluti manifestis argumentis creditum.
Nomina pueris alteri Remo, alteri Romulo fuere. [8]Adultis inter
pastores de virtute cotidiana certamina et vires et pernicitatem
auxere. [9]Igitur cum latrones a rapina pecorum industrie
frequenterque submoverent, Remus ab isdem latronibus captus et
velut ipse esset, quod in aliis prohibebat, regi offertur;
crimini datur quasi greges Numitoris infestare solitus esset.
Tunc a rege Numitori in ultionem traditur. [10]Sed Numitor
adulescentia iuvenis permotus et in suspitionem expositi nepotis
adductus, cum eum nunc liniamentorum filiae similitudo, nunc
aetas expositionis temporibus congruens anxium tenerent, repente
Faustulus cum Romulo supervenit; a quo origine cognita puerorum
facta conspiratione et adulescentes in ultionem maternae necis et
Numitor in vindictam erepti regni armantur.

3. [1] Occiso Amulio regnum Numitori restituitur et urbs Romana
ab adulescentibus conditur. [2]Tunc et senatus centum seniorum,
qui patres dicti sunt, constituitur; tunc et vicinis conubia
pastorum dedignantibus virgines Sabinae rapiuntur, finitimisque
populis armis subiectis primo Italiae et mox orbis imperium
quaesitum.
[3] Per ea tempora adhuc reges hastas pro diademate habebant,
quas Graeci "sceptra" dixere. Nam et ab origine rerum pro diis
inmortalibus veteres hastas coluere, ob cuius religionis memoriam
adhuc deorum simulacris hastae adduntur.
[4]Temporibus Tarquinii regis ex Asia Phocaeensium iuventus ostio
Tiberis invecta amicitiam cum Romanis iunxit; inde in ultimos
Galliae sinus navibus profecta Massiliam inter Ligures et feras
gentes Gallorum condidit, magnasque res, sive dum armis se
adversus Gallicam feritatem tuentur sive dum ultro lacessunt, a
quibus fuerant antea lacessiti, gesserunt. [5]Namque Phocaeenses
exiguitate ac macie terrae coacti studiosius mare quam terras
exercuere: piscando mercandoque, plerumque etiam latrocinio
maris, quod illis temporibus gloriae habebatur, vitam tolerabant.
[6]Itaque in ultimam Oceani oram procedere ausi in sinum
Gallicum ostio Rhodani amnis devenere,[7]cuius loci amoenitate
capti, reversi domum referentes quae viderant, plures
sollicitavere. [8]Duces classis Simos et Protis fuere. Itaque
regem Segobrigiorum, Nannum nomine, in cuius finibus urbem
condere gestiebant, amicitiam petentes conveniunt. [9]Forte eo
die rex occupatus in apparatu nuptiarum Gyptis filiae erat, quam
more gentis electo inter epulas genero nuptum tradere illic
parabat. [10]Itaque cum ad nuptias invitati omnes proci essent,
rogantur etiam Graeci hospites ad convivium. [11]Introducta
deinde virgo cum iuberetur a patre aquam porrigere ei, quem virum
eligeret, tunc omissis omnibus ad Graecos conversa aquam Proti
porrigit, qui factus ex hospite gener locum condendae urbis a
socero accepit. [12]Condita igitur Massilia est prope ostia
Rhodani amnis in remoto sinu, velut in angulo maris. [13]Sed
Ligures incrementis urbis invidentes Graecos adsiduis bellis
fatigabant, qui pericula propulsando in tantum enituerunt, ut
victis hostibus in captivis agris multas colonias constituerint.

4. [1] Ab his igitur Galli et usum vitae cultioris deposita ac
mansuefacta barbaria et agrorum cultus et urbes moenibus cingere
didicerunt. [2]Tunc et legibus, non armis vivere, tunc et vitem
putare, tunc olivam serere consuerunt, adeoque magnus et
hominibus et rebus inpositus est nitor, ut non Graecia in Galliam
emigrasse, sed Gallia in Graeciam translata videretur.
[3]Mortuo rege Nanno Segobrigiorum, a quo locus acceptus
condendae urbis fuerat, cum regno filius eius Comanus
successisset, adfirmante quodam regulo, quandoque Massiliam
exitio finitimis populis futuram, opprimendamque in ipso ortu, ne
mox validior ipsum obrueret. [4]Subnectit et illam fabulam:
canem aliquando partu gravidam locum a pastore precario petisse,
in quo pareret, quo obtento iterato petisse, ut sibi educare
eodem in loco catulos liceret; ad postremum adultis catulis
fultam domestico praesidio proprietatem loci sibi vindicasse.
[5]Non aliter Massilienses, qui nunc inquilini videantur, dominos
quandoque regionum futuros. [6]His incitatus rex insidias
Massiliensibus struit. Itaque sollemni Floraliorum die multos
fortes ac strenuos viros hospitii iure in urbem misit, plures
sirpeis latentes frondibusque supertectos induci vehiculis
iubet,[7]ipse cum exercitu in proximis montibus delitescit, ut,
cum nocte a praedictis apertae portae forent, tempestive ad
insidias adesset urbemque somno ac vino sepultam armatis
invaderet. [8]Sed has insidias mulier quaedam regis cognata
prodidit, quae adulterare cum Graeco adulescente adsolita in
amplexu iuvenis miserata formae eius insidias aperuit
periculumque declinare iubet. [9]Ille rem statim ad magistratus
defert; atque ita patefactis insidiis cuncti Ligures
conprehenduntur latentesque de sirpeis protrahuntur. [10]Quibus
omnibus interfectis insidianti regi insidiae tenduntur. Caesa cum
ipso rege hostium septem milia. [11]Exinde Massilienses festis
diebus portas claudere, vigilias agere, stationes in muris
observare, peregrinos recognoscere, curas habere, ac veluti
bellum habeant, sic urbem pacis temporibus custodire. [12]Adeo
illic bene instituta non temporum necessitate, sed recte faciendi
consuetudine servantur.

5. [1] Post haec magna illis cum Liguribus, magna cum Gallis
fuere bella, quae res et urbis gloriam auxit et virtutem
Graecorum multiplicata victoria celebrem inter finitimos
reddidit. [2]Karthaginiensium quoque exercitus, cum bellum captis
piscatorum navibus ortum esset, saepe fuderunt pacemque victis
dederunt,[3]cum Hispanis amicitiam iunxerunt, cum Romanis prope
ab initio conditae urbis foedus summa fide custodierunt
auxiliisque in omnibus bellis industrie socios iuverunt. Quae res
illis et virium fiduciam auxit et pacem ab hostibus praestitit.
[4]Cum igitur Massilia et fama rerum gestarum et abundantia opum
et virium gloria virente floreret, repente finitimi populi ad
nomen Massiliensium delendum velut ad commune extinguendum
incendium concurrunt. [5]Dux consensu omnium Catumandus regulus
eligitur. Qui cum magno exercitu lectissimorum virorum urbem
hostium obsideret, per quietem specie torvae mulieris, quae se
deam dicebat, exterritus ultro pacem cum Massiliensibus
fecit,[6]petitoque ut intrare illi urbem et deos eorum adorare
liceret, cum in arcem Minervae venisset, conspecto in porticibus
simulacro deae, quam per quietem viderat, repente exclamat illam
esse, quae se nocte exterruisset, illam, quae recedere ab
obsidione iussisset. [7]Gratulatusque Massiliensibus, quod
animadverteret eos ad curam deorum inmortalium pertinere, torque
aureo donata dea in perpetuum amicitiam cum Massiliensibus
iunxit. [8]Parta pace et securitate fundata revertentes a Delphis
Massiliensium legati, quo missi munera Apollini tulerant,
audiverunt urbem Romanam a Gallis captam incensamque. [9]Quam rem
domi nuntiatam publico funere Massilienses prosecuti sunt
aurumque et argentum publicum privatumque contulerunt ad
explendum pondus Gallis, a quibus redemptam pacem cognoverant.
[10]Ob quod meritum et immunitas illis decreta et locus
spectaculorum in senatu datus et foedus aequo iure percussum.
[11]In postremo libro Trogus: maiores suos a Vocontiis originem
ducere; avum suum Trogum Pompeium Sertoriano bello civitatem a
Cn. Pompeio percepisse,[12]patruum Mithridatico bello turmas
equitum sub eodem Pompeio duxisse; patrem quoque sub C. Caesare
militasse epistularumque et legationum, simul et anuli curam
habuisse.

 LIBER XLIV  


1. [1] Hispania sicuti Europae terminos claudit, ita et huius
operis finis futura est. [2]Hanc veteres ab Hibero amne primum
Hiberiam, postea ab Hispalo Hispaniam cognominaverunt. [3]Haec
inter Africam et Galliam posita Oceani freto et Pyrenaeis
montibus clauditur. Sicut minor utraque terra, ita utraque
fertilior. [4]Nam neque ut Africa violento sole torretur, neque
ut Gallia adsiduis ventis fatigatur, sed media inter utramque
hinc temperato calore, inde felicibus et tempestivis imbribus in
omnia frugum genera fecunda est, adeo ut non ipsis tantum
incolis, verum etiam Italiae urbique Romanae cunctarum rerum
abundantia sufficiat. [5]Hinc enim non frumenti tantum magna
copia est, verum et vini, mellis oleique. Nec ferri solum materia
praecipua, sed et equorum pernices greges. [6]Sed nec summae
tantum terrae laudanda bona, verum et abstrusorum metallorum
felices divitiae. Iam lini spartique vis ingens, minii certe
nulla feracior terra. [7]In hac cursus amnium non torrentes
rapidique, ut noceant, sed lenes et vineis campisque inrigui,
aestuariis quoque Oceani adfatim piscosi, plerique etiam divites
auro, quod in balucibus vehunt. [8]Vno tantum Pyrenaei montis
dorso adhaeret Galliae, reliquis partibus undique in orbem mari
cingitur. [9]Forma terrae prope quadrata, nisi quod artantibus
freti litoribus in Pyrenaeum coit. Porro Pyrenaei montis spatium
sexcenta milia passuum efficit. [10]Salubritas caeli per omnem
Hispaniam aequalis, quia aeris spiritus nulla paludium gravi
nebula inficitur. Huc accedunt et marinae aurae undique versus
adsidui flatus, quibus omnem provinciam penetrantibus eventilato
terrestri spiritu praecipua hominibus sanitas redditur.

2. [1] Corpora hominum ad inediam laboremque, animi ad mortem
parati. Dura omnibus et adstricta parsimonia. [2]Bellum quam
otium malunt; si extraneus deest, domi hostem quaerunt. [3]Saepe
tormentis pro silentio rerum creditarum inmortui; adeo illis
fortior taciturnitatis cura quam vitae. [4]Celebratur etiam bello
Punico servi illius patientia, qui ultus dominum inter tormenta
risu exultavit serenaque laetitia crudelitatem torquentium vicit.
[5]Velocitas genti pernix, inquies animus: plurimis militares
equi et arma sanguine ipsorum cariora. [6]Nullus in festos dies
epularum apparatus. Aqua calida lavari post secundum Punicum
bellum a Romanis didicere.
[7]In tanta saeculorum serie nullus illis dux magnus praeter
Viriatum fuit, qui annis decem Romanos varia victoria fatigavit;
adeo feris propiora quam hominibus ingenia gerunt. Quem ipsum non
iudicio populi electum, sed ut cavendi scientem declinandorumque
periculorum peritum secuti sunt. [8]Cuius ea virtus
continentiaque fuit, ut, cum consulares exercitus frequenter
vicerit, tantis rebus gestis non armorum, non vestis cultum, non
denique victum mutaverit, sed in eo habitu, quo primum bellare
coepit, perseveraverit, ut quivis gregarius miles ipso imperatore
opulentior videretur.

3. [1] In Lusitanis iuxta fluvium Tagum vento equas fetus
concipere multi auctores prodidere. Quae fabulae ex equarum
fecunditate et gregum multitudine natae sunt, qui tanti in
Gallaecia ac Lusitania et tam pernices visuntur, ut non inmerito
vento ipso concepti videantur. [2]Gallaeci autem Graecam sibi
originem adserunt; siquidem post finem Troiani belli Teucrum
morte Aiacis fratris invisum patri Telamoni, cum non reciperetur
in regnum, Cyprum concessisse atque ibi urbem nomine antiquae
patriae Salaminam condidisse; inde accepta opinione paternae
mortis patriam repetisse,[3]sed cum ab Eurysace, Aiacis filio,
accessu prohiberetur, Hispaniae litoribus adpulsum loca, ubi nunc
est Karthago Nova, occupasse; inde Gallaeciam transisse et
positis sedibus genti nomen dedisse. [4]Gallaeciae autem portio
Amphilochi dicuntur. Regio cum aeris ac plumbi uberrima, tum et
minio, quod etiam vicino flumini nomen dedit. [5]Auro quoque
ditissima, adeo ut etiam aratro frequenter glebas aureas
excidant. [6]In huius gentis finibus sacer mons est, quem ferro
violari nefas habetur; sed si quando fulgure terra proscissa est,
quod in his locis adsidua res est, detectum aurum velut dei
munus colligere permittitur. [7]Feminae res domesticas agrorumque
culturas administrant, ipsi armis et rapinis serviunt.
[8]Praecipua his quidem ferri materia, sed aqua ipso ferro
violentior; quippe temperamento eius ferrum acrius redditur, nec
ullum apud eos telum probatur, quod non aut Birbili fluvio aut
Chalybe tinguatur. [9]Vnde etiam Chalybes fluvii huius finitimi
appellati ferroque ceteris praestare dicuntur.

4. [1] Saltus vero Tartessiorum, in quibus Titanas bellum
adversus deos gessisse proditur, incoluere Curetes, quorum rex
vetustissimus Gargoris mellis colligendi usum primus invenit.
[2]Huic cum ex filiae stupro nepos provenisset, pudore flagitii
variis generibus extingui parvulum voluit; sed per omnes casus
Fortuna quadam servatus ad postremum ad regnum tot periculorum
miseratione pervenit. [3]Primum omnium cum eum exponi iussisset
et post dies ad corpus expositi requirendum misisset, inventus
est vario ferarum lacte nutritus[4]Deinde relatum domum tramite
angusto, per quem armenta commeare consueverant, proici iubet,
crudelis prorsus, qui proculcari nepotem, quam simplici morte
interfici maluit. [5]Ibi quoque cum inviolatus esset nec
alimentis egeret, canibus primo ieiunis et multorum dierum
abstinentia cruciatis, mox etiam suibus obiecit. [6]Itaque cum
non solum non noceretur, verum etiam quarundam uberibus aleretur,
ad ultimum in Oceanum abici iussit. [7]Tum plane manifesto
quodam numine inter furentes aestus ac reciprocantes undas, velut
nave, non fluctu veheretur, leni salo in litore exponitur,[8]nec
multo post cerva adfuit, quae ubera parvulo offerret. Inde
denique conversatione nutricis eximia puero pernicitas fuit;
interque cervorum greges diu montes saltusque haud inferior
velocitate peragravit. [9]Ad postremum laqueo captus regi dono
datus est. Tunc et liniamentorum similitudine et notis corporis,
quae inustae parvulo fuerant, nepos agnitus. [10]Admiratione
deinde tot casuum periculorumque ab eodem successor regni
destinatur. [11]Nomen illi inpositum Habidis, qui ut regnum
accepit, tantae magnitudinis fuit, ut non frustra deorum
maiestate tot periculis ereptus videretur. Quippe et barbarum
populum legibus vinxit et boves primus aratro domari frumentaque
sulco quaerere docuit et ex agresti cibo mitiora vesci odio
eorum, quae ipse passus fuerat, homines coegit. [12]Huius casus
fabulosi viderentur, ni et Romanorum conditores lupa nutriti et
Cyrus, rex Persarum, cane alitus proderetur. [13]Ab hoc et
ministeria servilia populo interdicta et plebs in septem urbes
divisa. [14]Mortuo Habide regnum per multa saecula ab
successoribus eius retentum.
In alia parte Hispaniae et quae ex insulis constat, regnum penes
Geryonem fuit. In hac tanta pabuli laetitia est, ut, nisi
abstinentia interpellata sagina fuerit, pecora rumpantur.
[15]Inde denique armenta Geryonis, quae illis temporibus solae
opes habebantur, tantae famae fuere, ut Herculem ex Asia praedae
magnitudine inlexerint. [16]Porro Geryonem ipsum non triplicis
naturae, ut fabulis proditur, fuisse ferunt, sed tres fratres
tantae concordiae extitisse, ut uno animo omnes regi viderentur,
nec bellum Herculi sua sponte intulisse, sed cum armenta sua rapi
vidissent, amissa bello repetisse.

5. [1] Post regna deinde Hispaniae primi Karthaginienses imperium
provinciae occupavere. [2]Nam cum Gaditani a Tyro, unde et
Karthaginiensibus origo est, sacra Herculis per quietem iussi in
Hispaniam transtulissent urbemque ibi condidissent, invidentibus
incrementis novae urbis finitimis Hispaniae populis ac propterea
Gaditanos bello lacessentibus auxilium consanguineis
Karthaginienses misere. [3]Ibi felici expeditione et Gaditanos ab
iniuria vindicaverunt et maiore iniuria partem provinciae
imperio suo adiecerunt. [4]Postea quoque hortantibus primae
expeditionis auspiciis Hamilcarem imperatorem cum manu magna ad
occupandam provinciam misere, qui magnis rebus gestis, dum
fortunam inconsultius sequitur, in insidias deductus occiditur.
[5]In huius locum gener ipsius Asdrubal mittitur, qui et ipse a
servo Hispani cuiusdam, ulciscente domini iniustam necem,
interfectus est. [6]Et maior utroque Hannibal imperator,
Hamilcaris filius, succedit, siquidem utriusque res gestas
supergressus universam Hispaniam domuit. Inde Romanis inlato
bello Italiam per annos sedecim variis cladibus fatigavit,[7]cum
interea Romani missis in Hispaniam Scipionibus primo Poenos
provincia expulerunt, postea cum ipsis Hispanis gravia bella
gesserunt. [8]Nec prius perdomitae provinciae iugum Hispani
accipere potuerunt, quam Caesar Augustus perdomito orbe victricia
ad eos arma transtulit populumque barbarum ac ferum legibus ad
cultiorem vitae usum traductum in formam provinciae redegit.

