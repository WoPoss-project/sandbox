digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Liber de asse

Balbus (Ps.)

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Metrologicorum scriporum reliqiae, collegit recensuit
partim nunc primum edidit F. Hultsch, vol. II, Lipsiae 1866 72-75
(Bibliotheca Scriptorum Graecorum et Romanorum Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Liber de asse.  

[Balbus ad Celsum de asse minutisque eius portiunculis.]

[1] Quicquid unum est et quod ex integrorum divisione remanet,
assem ratiocinatores vocant. Quotquot ergo de integra divisione
singulares res unitatesve remanebunt, totidem asses erunt: si
unitas una remanebit, unus erit assis asve; si duae, duo; si
plures, plures erunt asses. Sed quia pauciores inter aequales
aequaliter dividi non possunt, nisi in minutias, quemadmodum
dictum est, secentur, oportet eum qui docet ostendere quibus
rationibus ab integris deriventur minutiae. [2] Assis quidem asve
in duas partes sectus sex principales generat divisiones,
†quibuslibet binis partibus toti suo aequatus et eiusdem sui
totus constitutus†. Aut enim assis altera pars est deunx, altera
uncia; aut altera dextans, altera sextans; aut altera dodrans,
altera quadrans; aut altera bessis (sic enim potius dicendum est,
quam aut bes aut des, quoniam binas ex tribus assis partes sibi
vindicat), altera triens; aut altera septunx, altera quincunx;
aut utraeque partes erunt semis. [3] Harum omnium partium nullae
parem quantitatem habent praeter duas ultimas, quemadmodum
patuit; principales ideo dicuntur hae partes, quoniam unaquaeque
illarum et in alias partes dividitur quae secundariae sunt ad
totum; omnis enim pars partis totius pars est. [4] Quod diximus
explanandum est: cuiuslibet integrae rei in duodecim partes
divisae semper duodecima pars uncia dicitur, restat vero deunx;
et hae sunt partes primae divisionis. [5] Haec de assis partibus
tractamus nisi eo modo quo simpliciter sunt partes ut integri
totius, species enim illius innumerabiles sunt; nam quotquot sunt
integrae unitates, totidem necesse est intelligi assis esse
species. [6] Earum unitatum quaelibet divisa in aequales partes
sex sextam habebit sextantem, reliquas dextantem; ergo sic potest
dividi: pars una assis dextans, altera sextans. [7] Item
cuiuslibet rei integrae in quatuor partes aequales divisae quarta
pars quadrans vocabitur, reliquae dodrans. [8] Item cuiuslibet
rei in tres partes divisae duae illarum bessis nominabitur,
reliquae triens. [9] Rursus cuiusvis rei divisae in tales duas
partes, quarum altera alteram septima sui totius parte superat,
septunx nuncupabitur, superata quincunx. [10] Sexto modo res
aliqua integra in duas aequales minutias separatur, quae utraeque
semis dicuntur. [11] Septima divisio his adiungi potest; nam rei
integrae in octo partes distributae pars quaelibet ex illis sine
aliis considerata sescuncia dici potest, reliquae semuncideunx.

[12] Licet assis plures sint divisiones, tamen his septem
numerarii ratiocinatores magis utuntur, et pars illa quae est
semuncideunx, in frequenti usu non est, unde characterem non
habet quo designetur. [13] As ergo habet unum deuncem, unum
dextantem, unum dodrantem, unum bessem, unum septuncem, duos
semisses, duos quincunces, tres trientes, quatuor quadrantes, sex
sextantes, octo sescuncias, duodecim uncias. [14] Et uncia
ablata de asse remanet deunx, sublata uncia de deunce remanet
dextans, sublata uncia de dextante remanet dodrans, sublata uncia
de dodrante remanet bessis, sublata uncia de besse remanet
septunx, sublata uncia de septunce remanet semis, sublata uncia
de semisse remanet quincunx, sublata uncia de quincunce remanet
triens, sublata uncia de triente remanet quadrans, sublata uncia
de quadrante remanet sextans, sublata uncia de sextante remanet
uncia, sublata semuncia de sextante remanet sescuncia, hoc est
uncia et dimidia, sublata semuncia de sescuncia remanet uncia.

[15] Et uncia quidem sic dividitur: unciae pars alia semuncia,
alia duella, alia siciliquus, alia sextula, alia drachma, alia
hemisescla, alia tremissis, alia scripulus scrupulusve. Semuncia
quidem est medietas unciae, duella tertia pars, siciliquus
quarta, sextula sexta, drachma octava, hemisescla duodecima,
tremissis sextadecima, scrupulus quarta et vigesima. [16] Quare
tremissis continet scrupulum et dimidium, hemisescla duos
scrupulos, drachma tres, sextula quatuor, siciliquus sex, duella
octo, semuncia duodecim, uncia quatuor et viginti, sescuncia sex
et triginta, sextans octo et quadraginta, quadrans duos et
septuaginta, triens sex et nonaginta, quincunx centum et viginti,
semis centum et quatuor et quadraginta, septunx centum et octo
et sexaginta, bessis centum et duos et nonaginta, dodrans
ducentos et sedecim, dextans ducentos et quadraginta, deunx
ducentos et quatuor et sexaginta, as ducentos et octo et
octoginta.

