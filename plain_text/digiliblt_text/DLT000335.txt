digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Liber de praenominibus

Anonymus

Correzione linguistica: Nadia Rosso

Codifica XML: Nadia Rosso

2012 digilibLT, Vercelli

Fonte: Valeri Maximi Facta et dicta memorabilia, libri VII-IX,
Iuli Paridis Epitoma, Fragmentum de praenominibus, Ianuari
Nepotiani Epitoma, edidit John Briscoe, vol. II, Stutgardiae et
Lipsiae 1998 (Bibliotheca Scriptorum Graecorum et Romanorum
Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. Varro simplicia in Italia nomina fuisse ait, existimationisque
suae argumentum refert quod Romulus et Remus et Faustulus neque
praenomen ullum neque cognomen habuerint. Qui ab eo dissentiunt,
aiunt matrem eorum Ream Siluiam uocatam, auum Siluium Numitorem,
fratrem eius Amulium Siluium, ac superiores Albanorum reges
Capetum Siluium Agrippam Siluium, posterioresque duces Mettium
Fufetum et Tutorem Cloelium uocatos. Nec contenti his, ad Sabinos
transgrediuntur: Titum Tatium, Numam Pompilium et patrem eius
Pompium Pompilium, eiusdemque regionis principes enumerant
Pustulanum Lauranum, Volesum Valensium, Mettum Curtium, Alium
Fumusilleaticum. E Tuscis recitant Lartem Porsinnam, ab
Aequiculis Septimum Modium, primum regem eorum, et Fertorem
Resium, qui ius fetiale constituit. In hunc modum Varronis
sententia subruitur.

2. Romanos autem arbitrandum est maxime ab Albanis et Sabinis
multiplicandorum nominum consuetudinem traxisse, quoniam ab illis
orti sunt. Omnia autem quae ad unum quemque nostrum definiendum
excogitata sunt eandem uim significandi hominis obtinent. Quod
†proprietatem† dicitur, hoc distat, quia eo gens cognoscitur,
ideoque dicitur gentilicium. Cetera ordine uariantur: nam quod
praeponitur praenomen, quod post fertur cognomen, quod ad ultimum
adicitur agnomen. Quorum series non ita ut exposui semper
seruata est: animaduerto enim in consulum fastis perplexum usum
praenominum et cognominum fuisse. Dictum Postumum Cominium
Auruncum et Postumum <A>ebutium Heluam et Vopiscum Iulium et
Opitrem Verginium Tricostum et Paulum Fabium Maximum. Quin etiam
quaedam cognomina in nomen uersa sunt, ut Caepio: namque hoc in
Bruto nominis locum obtinuit.

3. Gentilicia nomina Varro putat fuisse numero ∞, praenomina
circa xxx. Pueris non prius quam togam uirilem sumerent, puellis
non ante quam nuberent praenomina imponi moris fuisse Quintus
Scaeuola auctor est. Quae olim praenomina fuerunt, nunc cognomina
sunt, ut Postumus Agrippa Proculus Caesar.

4. Opiter qui patre mortuo auo uiuo gignebatur, Vopiscus qui in
utero matris geminus conceptus, altero abortu eiecto, incolumis
editus erat. Hostus praenomen fuit in eo qui peregre apud
hospitem natus erat, idque habuit Lucretius Tricipitinus, collega
L. Sergii. Volero in praenomen abiit, quod uolentibus nasci
liberi parentibus uidebantur, quo usus est Publi<li>us Philo.
Lartis praenomen sumptum est a laribus, Tuscum autem esse
creditum, fuitque consul Lar Herminius cum T. Verginio
<Tri>costo. Statius a stabilitate, Faustus a fauore praenomina
coeperunt. Tullus praenominatus est ominis gratia quasi
tollendus, o littera in u conuersa. Sertor qui per sationem natus
erat adpellatus est. Ancum praenomen Varro e Sabinis translatum
putat. Valerius Antias scribit quo<d> cubitum uitiosum habuerit,
qui Graece uocatur ἀγκών.

5. Lucii coeperunt adpellari qui ipso initio lucis orti erant,
aut, ut quidam arbitrantur, a Lucumonibus Etruscis, Manii qui
mane editi erant, uel ominis causa quasi boni: manum enim antiqui
bonum dicebant. Cnaeus ob insigne naeui adpellatus est. Quod
unum praenomen uaria scriptura notatur: alii enim Naeum alii
Gnaeum alii Cnaeum scribunt. Qui G littera in hoc praenomine
utuntur, antiquitatem sequi uidentur, quae multum ea usa littera
est. Olim enim dicebatur frugmentum, nunc frumentum ecfertur, et
forgtis, non fortis, et gnatura, non natura. Ergo etiam qui in
corporibus gigni solet gnaeuus adpellabatur. Qui CN ponunt,
correptione syllabae delectari uidentur, qui Naeus, leuitate.
G<a>ii iudicantur dicti a gaudio parentum, Auli quod iis
auentibus nascuntur, M<arci> Martio mense geniti, Publi<i> qui
prius pupilli facti erant quam praenomina haberent, alii ominis
causa e pube.

6. Tiberii uocitari coeperunt qui ad Tiberim nascebantur. Titus e
Sabino nomine Tito fluxit, Appius ab Atto, eiusdem regionis
praenomine. Caesones adpellati sunt qui e mortuis matribus
exsecti erant, Seruius quod mortua matre in utero seruatus est,
Spurii patre incerto geniti quasi σποράδι<ο>ι. Numeri<i> sola
tantum modo patricia familia usa est Fabia, idcirco quod
trecentis sex apud Cremeram flumen caesis, qui unus ex ea stirpe
extiterat, ducta in matrimonium uxore filia Numerii Otacilii
Maleuentani sub eo pacto ut quem primum filium sustulisset, ei
materni aui praenomen inponeret, obtemperauit.

7. Antiquarum mulierum frequenti in usu praenomina fuerunt
Rutilia Caesellia Rodacilla Murrula Burra, a colore ducta. Illa
praenomina a uirilibus tracta sunt, Gaia Lucia Publia Numeria.
Ceterum Gaia usu super omnes celebrata est: ferunt enim Gaiam
Caeciliam, Tarquinii Prisci regis uxorem, optimam lanificam
fuisse, et ideo institutum ut nouae nuptae, ante ianuam mariti
interrogatae quaenam uocarentur, Gaias esse se dicerent.
C. Titi Probi finit epitoma historiarum diuersarum exemplorumque
Romanorum
feliciter emendaui
descriptum Rabennae
Rusticius Helpidius Domnulus vc(95000).
