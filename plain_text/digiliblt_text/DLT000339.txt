digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Saturnalia

Macrobius

Correzione linguistica: Manuela Naso, Valentina Rinaldi

Codifica XML: Valentina Rinaldi

2014 digilibLT, Vercelli

Fonte: Macrobii Ambrosii Theodosii, Saturnalia, recognovit
brevique adnotatione critica instruxit R. A. Kaster, Oxonii e
Typographeo Clarendoniano 2011

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

MACROBII AMBROSII THEODOSII VIRI CLARISSIMI ET ILLVSTRIS
CONVIVIORVM PRIMI DIEI SATVRNALIORVM

[1] MVLTAS variasque res in hac vita nobis, Eustathi fili, natura
conciliavit; sed nulla nos magis quam eorum qui e nobis essent
procreati caritate devinxit, eamque nostram in his educandis
atque erudiendis curam esse voluit, ut parentes, neque si id quod
cuperent ex sententia cederet, tantum ulla alia ex re
voluptatis, neque si contra eveniret, tantum maeroris capere
possint. [2] Hinc est quod mihi quoque institutione tua nihil
antiquius aestimatur, ad cuius perfectionem compendia longis
anfractibus anteponenda ducens moraeque omnis impatiens non
opperior ut per haec sola promoveas quibus ediscendis naviter
ipse invigilas, sed ago ut ego quoque tibi legerim, et quicquid
mihi —vel te iam in lucem edito vel antequam nascereris— in
diversis seu Graecae seu Romanae linguae voluminibus elaboratum
est, id totum sit tibi scientiae supellex et quasi de quodam
litterarum peno, siquando usus venerit aut historiae quae in
librorum strue latens clam vulgo est aut dicti factive
memorabilis reminiscendi, facile id tibi inventu atque depromptu
sit.

[3] Nec indigeste tamquam in acervum congessimus digna memoratu,
sed variarum rerum disparilitas, auctoribus diversa, confusa
temporibus, ita in quoddam digesta corpus est, ut quae
indistincte atque promiscue ad subsidium memoriae adnotaveramus,
in ordinem instar membrorum cohaerentia convenirent. [4] Nec mihi
vitio vertas, si res quas ex lectione varia mutuabor ipsis saepe
verbis quibus ab ipsis auctoribus enarratae sunt explicabo, quia
praesens opus non eloquentiae ostentationem sed noscendorum
congeriem pollicetur; et boni consulas oportet, si notitiam
vetustatis modo nostris non obscure, modo ipsis antiquorum
fideliter verbis recognoscas, prout quaeque se vel enarranda vel
transferenda suggesserint.

[5] Apes enim quodammodo debemus imitari, quae vagantur et flores
carpunt, deinde quicquid attulere disponunt ac per favos
dividunt et sucum varium in unum saporem mixtura quadam et
proprietate spiritus sui mutant. [6] Nos quoque quicquid diversa
lectione quaesivimus committemus stilo, ut in ordinem eodem
digerente coalescat. Nam et in animo melius distincta servantur,
et ipsa distinctio non sine quodam fermento, quo conditur
universitas, in unius saporis usum varia libamenta confundit, ut
etiam si quid apparuerit unde sumptum sit, aliud tamen ese quam
unde sumptum noscetur appareat. [7] Quod in corpore nostro
videmus sine ulla opera nostra facere naturam: alimenta quae
accipimus, quamdiu in sua qualitate perseverant et solida
innatant, male stomacho oneri sunt; at cum ex eo quod erant
mutata sunt, tum demum in vires et sanguinem transeunt. Idem in
his quibus aluntur ingenia praestemus, ut quaecumque hausimus non
patiamur integra esse, ne aliena sint, sed in quandam digeriem
concoquantur: alioquin in memoriam ire possunt, non in ingenium.

[8] Ex omnibus colligamus unde unum fiat, sicut unus numerus fit
ex singulis. Hoc faciat noster animus: omnia quibus est adiutus
abscondat, ipsum tamen ostendat quod effecit, ut qui odora
pigmenta conficiunt ante omnia curant ut nullius sint odoris
proprii quae condientur, confusuri videlicet omnium sucos in
spiramentum unum. [9] Vides quam multorum vocibus chorus constet,
una tamen ex omnibus redditur. Aliqua est illic acuta, aliqua
gravis, aliqua media, accedunt viris feminae, interponitur
fistula: ita singulorum illic latent voces, omnium apparent, et
fit concentus ex dissonis. [10] Tale hoc praesens opus volo:
multae in illo artes, multa praecepta sint, multarum aetatium
exempla, sed in unum conspirata. In quibus si neque ea quae iam
tibi sunt cognita asperneris nec quae ignota sunt vites, invenies
plurima quae sit aut voluptati legere aut cultui legisse aut
usui meminisse. [11] Nihil enim huic operi insertum puto aut
cognitu inutile aut dificile perceptu, sed omnia quibus sit
ingenium tuum vegetius, memoria adminiculatior, oratio
sollertior, sermo incorruptior —ni sicubi nos, sub alio ortos
caelo, Latinae linguae vena non adiuvet. [12] Quod ab his, si
tamen quibusdam forte nonnumquam tempus voluntasque erit ista
cognoscere, petitum impetratumque volumus ut aequi bonique
consulant, si in nostro sermone nativa Romani oris elegantia
desideretur.

[13] Sed ne ego incautus sum, qui venustatem reprehensionis
incurri a M. quondam Catone profectae in A. Albinum qui cum L.
Lucullo consul fuit. [14] Is Albinus res Romanas oratione Graeca
scriptitavit. In eius historiae primo scriptum est ad hanc
sententiam: neminem succensere sibi convenire, si quid in illis
libris parum composite aut minus eleganter scriptum foret. «Nam
sum», inquit, «homo Romanus natus in Latio, et eloquium Graecum a
nobis alienissimum est.» Ideoque veniam gratiamque malae
existimationis, si quid esset erratum, postulavit. [15] Ea cum
legisset M. Cato, «ne tu», inquit, «Aule, nimium nugator es, cum
maluisti culpam deprecari quam culpa vacare. Nam petere veniam
solemus aut cum imprudentes erravimus aut cum noxam imperio
compellentis admisimus. Te», inquit, «oro quis perpulit ut id
committeres quod priusquam faceres, peteres ut ignosceretur?»
[16] Nunc argumentum quod huic operi dedimus velut sub quodam
prologi habitu dicemus.

1. [1] Saturnalibus apud Vettium Praetextatum Romanae nobilitatis
proceres doctique alii congregantur et tempus sollemniter
feriatum deputant colloquio liberali, convivia quoque sibi mutua
comitate praebentes nec discedentes a se nisi ad nocturnam
quietem. [2] Nam per omne spatium feriarum meliorem diei partem
seriis disputationibus occupantes cenae tempore sermones
conviviales agitant, ita ut nullum diei tempus docte aliquid vel
lepide proferendi vacuum relinquatur, sed erit in mensa sermo
iucundior, ut habeat voluptatis amplius, severitatis minus. [3]
Nam cum apud alios quibus sunt descripta convivia, tum in illo
Platonis symposio non austeriore aliqua de re convivarum sermo,
sed Cupidinis varia et lepida descriptio est, in quo quidem
Socrates non artioribus, ut solet, nodis urget atque implicat
adversarium sed eludendi magis quam decertandi modo adprehensis
dat elabendi prope atque effugiendi locum. [4] Oportet enim
versari in convivio sermones ut castitate integros, ita
adpetibiles venustate. Matutina vero erit robustior disputatio,
quae viros et doctos et praeclarissimos deceat. Neque enim
Cottae, Laelii, Scipiones amplissimis de rebus, quoad Romanae
litterae erunt, in veterum libris disputabunt, Praetextatos vero,
Flavianos, Albinos, Symmachos et Eustathios, quorum splendor
similis et non inferior virtus est, eodem modo loqui aliquid
licitum non erit.

[5] Nec mihi fraudi sit si uni aut alteri ex his quos coetus
coegit matura aetas posterior saeculo Praetextati fuit, quod
licito fieri Platonis dialogi testimonio sunt. Quippe Socrate ita
Parmenides antiquior ut huius pueritia vix illius adprehenderit
senectutem, et tamen inter illos de rebus arduis disputatur;
inclitum dialogum Socrates habita cum Timaeo disputatione
consumit, quos constat eodem saeculo non fuisse. [6] Paralus vero
et Xanthippus, quibus Pericles pater fuit, cum Protagora apud
Platonem disserunt secundo adventu Athenis morante, quos multo
ante infamis illa pestilentia Atheniensis absumpserat. Annos ergo
coeuntium mitti in digitos, exemplo Platonis nobis suffragante,
non convenit. [7] Quo autem facilius quae ab omnibus dicta sunt
apparere ac secerni possent, Decium de Postumiano quinam ille
sermo aut inter quos fuisset sciscitantem fecimus. Et ne diutius
lectori desideria moremur, iam Decii et Postumiani sermo palam
faciet quae huius colloquii vel origo fuerit vel ordo
processerit.

2. [1] «Temptanti mihi, Postumiane, aditus tuos et mollissima
consultandi tempora, commodo adsunt feriae quas indulget magna
pars mensis Iano dicati. Ceteris enim ferme diebus qui perorandis
causis opportuni sunt hora omnino reperiri nulla potest, quin
tuorum clientum negotia vel defendas in foro vel domi discas.
Nunc autem —scio te enim non ludo sed serio feriari— si est
commodum respondere id quod rogatum venio, tibi ipsi, quantum
arbitror, non iniucundum, mihi vero gratissimum feceris. [2]
Requiro autem abs te id primum, interfuerisne convivio per
complusculos dies continua comitate renovato eique sermoni quem
praedicare in primis quemque apud omnes maximis ornare laudibus
diceris? Quem quidem ego ex patre audissem, nisi post illa
convivia Roma profectus Neapoli moraretur: aliis vero nuper
interfui admirantibus memoriae tuae vires, universa quae tunc
dicta sunt per ordinem saepe referentis.»

[3] «Hoc unum, Deci, nobis —ut et ipse, quantum tua sinit
adulescentia, videre et ex patre Albino audire potuisti— in omni
vitae cursu optimum visum est, ut quantum cessare a causarum
defensione licuisset, tantum ad eruditorum hominum tuique
similium congressum aliquem sermonemque conferrem. [4] Neque enim
recte institutus animus requiescere aut utilius aut honestius
usquam potest quam in aliqua opportunitate docte ac liberaliter
colloquendi interrogandique et respondendi comitate. [5] Sed
quodnam istud convivium? An vero dubitandum non est quin id dicas
quod doctissimis procerum ceterisque nuper apud Vettium
Praetextatum fuit et discurrens post inter reliquos grata
vicissitudo variavit?»

«De hoc ipso quaesitum venio et explices velim quale illud
convivium fuerit, a quo te afuisse propter singularem omnium in
te amicitiam non opinor.»

[6] «Voluissem equidem neque id illis, ut aestimo, ingratum
fuisset; sed cum essent amicorum complures mihi causae illis
diebus pernoscendae, ad cenam tum rogatus meditandi non edendi
illud mihi tempus esse respondi hortatusque sum ut alium potius
nullo involutum negotio atque a cura liberum quaererent. [7]
Itaque factum est. Nam facundum et eruditum virum, Eusebium
rhetorem inter Graecos praestantem omnibus idem nostra aetate
professis, doctrinae Latiaris haud inscium, Praetextatus meum in
locum invitari imperavit.»

[8] «Vnde igitur illa tibi nota sunt quae tam iucunde et comiter
ad instituendam vitam exemplis, ut audio, rerum copiosissimis et
variae doctrinae ubertate prolata digestaque sunt?»

[9] «Cum solstitiali die, qui Saturnaliorum festa quibus illa
convivia celebrata sunt consecutus est, forensi cura vacuus
laetiore animo essem domi, eo Eusebius cum paucis e sectatoribus
suis venit [10] statimque vultu renidens, "permagna me", inquit,
"abs te, Postumiane, cum ex aliis tum hoc maxime gratia fateor
obstrictum, quod a Praetextato veniam postulando mihi in cena
vacuefecisti locum. Itaque intellego non studium tantum tuum sed
ipsam quoque, ut aliquid abs te mihi fiat commodi, consentire
atque adspirare fortunam." [11] "Visne", inquam, "restituere id
nobis quod debitum tam benigne ac tam libenter fateris nostrumque
hoc otium, quo perfrui raro admodum licet, eo ducere ut his
quibus tunc tu interfueris nunc nos interesse videamur?" [12]
"Faciam", inquit, "ut vis. Narrabo autem tibi non cibum aut
potum, tam etsi ea quoque ubertim casteque adfuerunt, sed et quae
vel in conviviis vel maxime extra mensam ab isdem per tot dies
dicta sunt, in quantum potero, animo repetam." [13] Quae quidem
ego cum audirem, ad eorum mihi vitam qui beati a sapientibus
dicerentur accedere videbar: nam et quae pridie quam adesset
inter eos dicta sunt Avieno mihi insinuante comperta sunt, et
omnia scripto mandavi, ne quid subtraheret oblivio. Quae si ex me
audire gestis, cave aestimes diem unum referendis quae per tot
dies sunt dicta sufficere.»

[14] «Quemnam igitur et inter quos aut unde ortum sermonem,
Postumiane, fuisse dicebat? Ita praesto sum indefessus auditor.»
[15] Tum ille:

DECLINANTE (inquit) in vesperum die quem Saturnale festum erat
insecuturum, cum Vettius Praetextatus domi convenire se
gestientibus copiam faceret, eo venerunt Aurelius Symmachus et
Caecina Albinus, cum aetate tum etiam moribus ac studiis inter se
coniunctissimi. Hos Servius inter grammaticos doctorem recens
professus, iuxta doctrina mirabilis et amabilis verecundia,
terram intuens et velut latenti similis sequebatur. [16] Quos cum
aspexisset obviamque processisset ac perblande salutavisset,
conversus ad Rufium Albinum, qui tum forte cum Avieno aderat:
«visne», ait «mi Albine, cum his quos advenisse peropportune
vides quosque iure civitatis nostrae lumina dixerimus eam rem de
qua inter nos nasci coeperat sermo communicemus?» [17] «Quidni
maxime velim?» Albinus inquit, «nec enim ulla alia de re quam de
doctis quaestionibus colloqui aut nobis aut his potest esse
iucundius.» [18] Cumque consedissent, tum Caecina, «quidnam id
sit, mi Praetextate, tam etsi adhuc nescio, dubitare tamen non
debeo esse scitu optimum, cum et vobis ad colloquendum causam
adtulerit et nos eius esse expertes non sinatis.» [19] «Atqui
scias oportet eum inter nos sermonem fuisse, [ut] quoniam dies
crastinus festis Saturno dicatis initium dabit, quando Saturnalia
incipere dicamus, id est quando crastinum diem initium sumere
existimemus. [20] Et inter nos quidem parva quaedam de hac
disputatione libavimus; verum quia te quidquid in libris latet
investigare notius est quam ut per verecundiam negare possis,
pergas volo in medium proferre quicquid de hoc quod quaerimus
edoctum tibi comprehensumque est.»

3. [1] Tum Caecina: «cum vobis qui me in hunc sermonem adducitis
nihil ex omnibus quae veteribus elaborata sunt aut ignoratio
neget aut oblivio subtrahat, superfluum video inter scientes nota
proferre. Sed ne quis me aestimet dignationem consultationis
gravari, quidquid de hoc mihi tenuis memoria suggesserit paucis
revolvam.» Post haec, cum omnes paratos ad audiendum erectosque
vidisset, ita exorsus est:

[2] «M. Varro in libro Rerum humanarum quem de diebus scripsit,
"homines", inquit, "qui ex media nocte ad proximam mediam noctem
his horis viginti quattuor nati sunt uno die nati dicuntur." [3]
Quibus verbis ita videtur dierum observationem divisisse ut qui
post solem occasum ante mediam noctem natus sit, illo quem nox
secuta est, contra vero qui in sex noctis horis posterioribus
nascitur, eo die videatur natus qui post eam noctem diluxerit.
[4] Athenienses autem aliter observare idem Varro in eodem libro
scripsit eosque a solis occasu ad solem iterum occidentem omne id
medium tempus unum diem esse dicere, Babylonios porro aliter —a
sole enim exorto ad exortum eiusdem incipientem id spatium unius
diei nomine vocare— Vmbros vero unum et eundem diem esse dicere a
meridie ad insequentem meridiem. [5] "Quod quidem", inquit
Varro, "nimis absurdum est. Nam qui Kalendis hora sexta apud
Vmbros natus est, dies eius natalis videri debebit et Kalendarum
dimidiatus et qui post Kalendas erit usque ad horam eius diei
sextam."

[6] Populum autem Romanum ita uti Varro dixit dies singulos
adnumerare a media nocte ad mediam proximam multis argumentis
ostenditur. Sacra sunt enim Romana partim diurna, alia nocturna,
et ea quae diurna sunt [...] ab hora sexta noctis sequentis
nocturnis sacris tempus impenditur. [7] Ad hoc ritus quoque et
mos auspicandi eandem esse observationem docet. Nam magistratus,
quando uno die eis et auspicandum est et id agendum super quo
praecessit auspicium, post mediam noctem auspicantur et post
exortum solem agunt auspicatique et eodem egisse die dicuntur.
[8] Praeterea tribuni plebis, quos nullum diem integrum abesse
Roma licet, cum post mediam noctem proficiscuntur et post primam
facem ante mediam noctem sequentem revertuntur, non videntur
afuisse diem, quoniam ante horam noctis sextam regressi partem
aliquam illius in urbe consumunt.

[9] Quintum quoque Mucium iureconsultum dicere solitum legi non
esse usurpatam mulierem quae, cum Kalendis Ianuariis apud virum
matrimonii causa esse coepisset, a. d. IIII Kalendas Ianuarias
sequentes usurpatum isset: non enim posse impleri trinoctium quo
abesse a viro usurpandi causa ex duodecim tabulis deberet,
quoniam tertiae noctis posteriores sex horae alterius anni
essent, qui inciperet ex Kalendis.

[10] Vergilius quoque id ipsum ostendit, ut hominem decuit
poeticas res agentem, recondita atque operta veteris ritus
significatione. "Torquet", inquit,



     medios nox umida cursus
     et me saevus equis oriens adflavit anhelis.
     


His enim verbis diem quem Romani civilem appellaverunt a sexta
noctis hora oriri admonet. [11] Idem poeta quando nox quoque
incipiat expressit in sexto. Cum enim dixisset,



     hac vice sermonum roseis Aurora quadrigis
     iam medium aetherio cursu traiecerat axem,
     


mox suggessit vates,

     nox ruit, Aenea: nos flendo ducimus horas.
Ita observantissimus civilium definitionum diei et noctis initia
descripsit.

[12] Qui dies ita dividitur: primum tempus diei dicitur mediae
noctis inclinatio; deinde gallicinium, inde conticuum, cum et
galli conticescunt et homines etiam tum quiescent; deinde
diluculum, id est cum incipit dinosci dies; inde mane, cum dies
clarus est. [13] Mane autem dictum aut quod ab inferioribus
locis, id est a Manibus, exordium lucis emergat aut —quod verius
mihi videtur— ab omine boni nominis. Nam et Lanuvini mane pro
bono dicunt, sicut apud nos quoque contrarium est immane, ut
immanis belua vel immane facinus et hoc genus cetera, pro non
bono. [14] Deinde a mane ad meridiem, hoc est ad medium diei,
inde iam supra vocatur tempus occiduum et mox suprema tempestas,
hoc est diei novissimum tempus, sicut expressum est in duodecim
tabulis: "solis occasus suprema tempestas esto." [15] Deinde
vespera, quod a Graecis tractum est: illi enim ἑσπέραν a stella
Hespero dicunt, unde et Hesperia Italia quod occasui subiecta sit
nominatur. Ab hoc tempore prima fax dicitur, deinde concubia, et
inde intempesta, quae non habet idoneum tempus rebus gerendis.
Haec est diei civilis a Romanis observata divisio. [16] Ergo
noctu futura, cum media esse coeperit, auspicium Saturnaliorum
erit, quibus die crastini most inchoandi est.»

4. [1] Hic cum omnes quasi vetustatis promptuarium Albini
memoriam laudavissent, Praetextatus Avienum videns Rufio
insusurrantem, «quidnam hoc est, mi Aviene», inquit, «quod uni
Albino indicatum, clam ceteris esse velis?» [2] Tum ille: «moveor
quidem auctoritate Caecinae, nec ignoro errorem in tantam non
cadere doctrinam. Aures tamen meas ista verborum novitas
perculit, cum "noctu futura" et "die crastini" magis quam "futura
nocte" et "die crastino" dicere, ut regulis placet, maluit. [3]
Nam "noctu" non appellatio sed adverbium est. Porro "futura",
quod nomen est, non potest cum adverbio convenire, nec dubium est
hoc inter se esse "noctu" et "nocte" quod "diu" et "die". Et
rursus "die" et "crastini" non de eodem casu sunt, et nisi casus
idem nomina in huiusmodi elocutione non iungit. "Saturnaliorum"
deinde cur malimus quam "Saturnalium" dicere opto dinoscere.» [4]
Ad haec cum Caecina renidens taceret et Servius a Symmacho
rogatus esset quidnam de his existimaret, «licet», inquit, «in
hoc coetu non minus doctrina quam nobilitate reverendo magis mihi
discendum sit quam docendum, famulabor tamen arbitrio iubentis
et insinuabo primum de Saturnalibus, post de ceteris, unde sit
sic eloquendi non novitas.

[5] Qui "Saturnalium" dicit regula innititur: nomina enim quae
dativum pluralem in "bus" mittunt numquam genetivum eiusdem
numeri syllaba crevisse patiuntur, sed aut totidem habet, ut
"monilibus monilium" "sedilibus sedilium", aut una syllaba minus
est, ut "carminibus carminum" "liminibus liminum": sic ergo
"Saturnalibus" rectius "Saturnalium" quam "Saturnaliorum". [6]
Sed qui "Saturnaliorum" dicunt auctoritate magnorum muniuntur
virorum. Nam et Sallustius in tertia "Bacchanaliorum" ait, et
Masurius Fastorum secundo, "Vinaliorum dies", inquit, "Iovi sacer
est, non, ut quidam putant, Veneri." [7] Et ut ipsos quoque
grammaticos in testimonium citem, Verrius Flaccus in eo libello
qui Saturnus inscribitur, "Saturnaliorum", inquit, "dies apud
Graecos quoque festi habentur", et in eodem libro "dilucide me",
inquit, "de constitutione Saturnaliorum scripsisse arbitror."
Item Iulius Modestus de feriis, "Saturnaliorum", inquit,
"feriae"; et in eodem libro, "Antias", inquit, "Agonaliorum
repertorem Numam Pompilium refert."

[8] Haec tamen, inquies, auctoritas quaero an possit aliqua
ratione defendi. Plane quatenus alienum non est committi
grammaticum cum sua analogia, temptabo suspicionibus eruere quid
sit quod eos a solita enuntiatione detorserit, ut mallent
"Saturnaliorum" quam "Saturnalium" dicere. [9] Ac primum aestimo
quod haec nomina quae sunt festorum dierum neutralia carentque
numero singulari diversae condicionis esse voluerunt ab his
nominibus quae utroque numero figurantur. "Compitalia" enim et
"Bacchanalia" et "Agonalia" "Vinaliaque" et reliqua his similia
festorum dierum nomina sunt nec singulariter nominantur; aut si
singulari numero dixeris, non idem significabis nisi adieceris
"festum", ut "Bacchanale festum", "Agonale festum" et reliqua, ut
iam non positivum sit, sed adiectivum, quod Graeci ἐπίθετον
vocant. [10] Animati sunt ergo ad faciendam discretionem in
genetivo casu ut ex hac declinatione exprimerent nomen sollemnis
diei, scientes in nonnullis saepe nominibus dativo in "bus"
exeunte nihilo minus genetivum in "rum" finiri, ut "domibus
domorum" "duobus duorum" "ambobus amborum".

[11] Ita et "viridia" cum ἀντὶ ἐπιθέτου accipiuntur, genetivum in
"um" faciunt, ut "viridia prata, viridium pratorum": cum vero
ipsam loci viriditatem significare volumus, "viridiorum" dicimus,
ut cum dicitur "formosa facies viridiorum": tunc enim viridia
quasi positivum ponitur, non accidens. [12] Tanta autem apud
veteres fuit licentia huius genetivi, ut Asinius Pollio
"vectigaliorum" frequenter usurpet, cum "vectigal" non minus
dicatur quam "vectigalia". Sed et cum legamus,

     laevaque ancile gerebat,
tamen et "anciliorum" relatum est. [13] Videndum ergo ne magis
varietas veteres delectaverit quam ut adamussim verum sit
festorum dierum nomina sic vocata. Ecce enim et praeter
sollemnium dierum vocabula alia quoque sic declinata reperimus,
ut praecedens sermo patefecit, "viridiorum" et "vectigaliorum" et
"anciliorum".

[14] Sed et ipsa festorum nomina secundum regulam declinata apud
veteres reperio, siquidem Varro "Feralium" diem ait a ferendis in
sepulchra epulis dici. Non dixit "Feraliorum", et alibi
"Floralium", non "Floraliorum" ait, cum idem non ludos Florales
illic, sed ipsum festum Floralia significaret. [15] Masurius
etiam secundo Fastorum "Liberalium dies", inquit, "a pontificibus
agonium Martiale appellatur," et in eodem libro, "eam noctem
deincepsque insequentem diem, qui est Lucarium", non dixit
"Lucariorum". Itemque "Liberalium" multi dixerunt, non
"Liberaliorum". [16] Vnde pronuntiandum est veteres indulsisse
copiae per varietatem, ut dicebant "exanimos" et "exanimes"
"inermes" et "inermos", tum "hilaros" atque "hilares", et ideo
certum est licito et "Saturnalium" et "Saturnaliorum" dici, cum
alterum regula cum auctoritate, alterum etsi sola sed multorum
defendit auctoritas.

[17] Reliqua autem verba quae Avieno nostro nova visa sunt
veterum nobis sunt testimoniis adserenda. Ennius enim —nisi cui
videtur inter nostrae aetatis politiores munditias respuendus—
"noctu concubia" dixit his versibus:



     qua Galli furtim noctu summa arcis adorti
     moenia concubia vigilesque repente cruentant.
     


[18] Quo in loco animadvertendum est non solum quod "noctu
concubia" sed quod etiam "qua noctu" dixerit. Et hoc posuit in
Annalium septimo, in quorum tertio clarius idem dixit:

     hac noctu filo pendebit Etruria tota.
Claudius etiam Quadrigarius Annali tertio: "Senatus autem de
nocte convenire, noctu multa domum dimitti." [19] Non esse ab re
puto hoc in loco id quoque admonere, quod decemviri in duodecim
tabulis inusitatissime "nox" pro "noctu" dixerunt. Verba haec
sunt: "si nox furtum faxit, si im occisit, iure caesus esto." In
quibus verbis id etiam notandum est, quod ab eo quod est "is" non
'"eum" casu accusativo sed "im" dixerunt.

[20] Sed nec "diecrastini" a doctissimo viro sine veterum
auctoritate prolatum est, quibus mos erat modo "diequinti", modo
"diequinte" pro adverbio copulate dicere: cuius indicium est quod
syllaba secunda corripitur, quae natura producitur cum solum
dicitur "die". [21] Quod autem diximus extremam istius vocis
syllabam tum per "e" tum per "i" scribi, consuetum id veteribus
fuit ut his litteris plerumque in fine indifferenter uterentur,
sicuti "praefiscine" et "praefiscini", "proclive" et "proclivi".
[22] Venit ecce illius versus Pomponiani in mentem, qui est ex
Atellania quae Maevia inscribitur:

     dies hic sextus, cum nihil egi: diequarte moriar fame.
[23] "Diepristine" eodem modo dicebatur, quod significabat die
pristino, id est priore, quod nunc "pridie" dicitur, converso
compositionis ordine, quasi "pristino die". [24] Nec infitias eo
lectum apud veteres "die quarto": sed invenitur hoc de transacto,
non de futuro positum. Nam Cn. Mattius, homo impense doctus, in
Mimiambis pro eo dicit quod "nudius quartus" nos dicimus in his
versibus



     nuper —die quarto, ut recordor, et certe—
     aquarium urceum unicum domi fregit.
     


Hoc igitur intererit, ut "die quarto" quidem de praeterito
dicamus, "diequarte" autem de futuro. [25] Verum ne de
"diecrastini" nihil rettulisse videamur, suppetit Coelianum illud
ex libro Historiarum secundo: "si vis mihi equitatum dare et
ipse cum cetero exercitu me sequi, diequinti Romae in Capitolio
curabo tibi cenam coctam."» [26] Hic Symmachus, «Coelius tuus»,
inquit, «et historiam et verbum ex Originibus M. Catonis accepit,
apud quem ita scriptum est: "Igitur dictatorem Carthaginiensium
magister equitum monuit: 'mitte mecum Romam equitatum: diequinti
in Capitolio tibi cena cocta erit' "». [27] Et Praetextatus:
«aestimo nonnihil ad demonstrandam consuetudinem veterum etiam
praetoris verba conferre quibus more maiorum ferias concipere
solet quae appellantur Compitalia. Ea verba haec sunt: "dienoni
populo Romano Quiritibus Compitalia erunt."»

5. [1] Tum Avienus aspiciens Servium, «Curius», inquit, «et
Fabricius et Coruncanius, antiquissimi viri, vel etiam his
antiquiores Horatii illi trigemini plane ac dilucide cum suis
fabulati sunt neque Auruncorum aut Sicanorum aut Pelasgorum, qui
primi coluisse in Italia dicuntur, sed aetatis suae verbis
loquebantur. Tu autem, proinde quasi cum matre Euandri nunc
loquare, vis nobis verba multis iam saeculis oblitterata
revocare, ad quorum congeriem praestantes quoque viros, quorum
memoriam continuus legendi usus instruit, incitasti. [2] Sed
antiquitatem vobis placere iactatis quod honesta et sobria et
modesta sit: vivamus ergo moribus praeteritis, praesentibus
verbis loquamur. Ego enim id quod a C. Caesare, excellentis
ingenii ac prudentiae viro, in primo analogiae libro scriptum est
habeo semper in memoria atque in pectore, ut "tamquam scopulum,
sic fugiam infrequens atque insolens verbum." [3] Mille denique
verborum talium est quae cum in ore priscae auctoritatis crebro
fuerint, exauctorata tamen a sequenti aetate repudiataque sunt.
Horum copiam proferre nunc possem, ni tempus noctis iam
propinquantis necessariae discessionis nos admoneret.»

[4] «Bona verba quaeso», Praetextatus morali ut adsolet gravitate
subiecit, «nec insolenter parentis artium antiquitatis
reverentiam verberemus, cuius amorem tu quoque dum dissimulas
magis prodis. Cum enim dicis "mille verborum est", quid aliud
sermo tuus nisi ipsam redolet vetustatem? [5] Nam licet M. Cicero
in oratione quam pro Milone concepit ita scriptum reliquerit,
"ante fundum Clodii, quo in fundo propter insanas illas
substructiones facile mille hominum versabatur valentium" —non
"versabantur", quod in libris minus accurate scriptis reperiri
solet— et in sexta in Antonium, "qui umquam in illo iano inventus
est qui Antonio mille nummum ferret expensum?," licet Varro
quoque, eiusdem saeculi homo, in septimo decimo Humanarum dixerit
"plus mille et centum annorum est," tamen fiduciam sic
componendi non nisi ex antecedentium auctoritate sumpserunt. [6]
Nam Quadrigarius in tertio Annalium ita scripsit, "ibi occiditur
mille hominum"; et Lucilius in tertio Saturarum:

     portam mille a porta est, sex inde Salernum.
[7] Alibi vero etiam declinationem huius nominis exsecutus est:
nam in libro quinto decimo ita dicit,



     hunc milli passum qui vicerit atque duobus
     Campanus sonipes subcursor nullus sequetur
     maiore <in> spatio ac diversus videbitur ire;
     


item in libro nono:

     tu milli nummum potes uno quaerere centum.
[8] "Milli passum" dixit pro "mille passibus" et "milli nummum"
pro "mille nummis" aperteque ostendit "mille" et vocabulum esse
et singulari numero dici et casum etiam capere ablativum eiusque
plurativum esse "milia". [9] "Mille" enim non ex eo ponitur quod
Graece χίλια dicuntur sed quod χιλιάς, et sicut una χιλιὰς et
duae χιλιάδες, ita "unum mille" et "duo milia" veteres certa
atque directa ratione dicebant. [10] Et heus tu hisne tam doctis
viris, quorum M. Cicero et Varro imitatores se gloriantur,
adimere vis in verborum comitiis ius suffragandi et tamquam
sexagenarios maiores de ponte deicies? [11] Plura de hoc
dissereremus, ni vos invitos ab invito discedere hora cogeret.
Sed vultisne diem sequentem, quem plerique omnes abaco et
latrunculis conterunt, nos istis sobriis fabulis a primo lucis in
cenae tempus, ipsam quoque cenam non obrutam poculis non
lascivientem ferculis sed quaestionibus doctis pudicam et mutuis
ex lecto relationibus exigamus? [12] Sic enim ferias prae omni
negotio fetas commodi senserimus, non animum, ut dicitur,
remittentes —nam "remittere", inquit Musonius, "animum quasi
amittere est"— sed demulcentes eum paulum atque laxantes iucundis
honestisque sermonum inlectationibus. Quod si ita decernitis,
dis Penatibus meis huc conveniendo gratissimum feceritis.»

[13] Tum Symmachus: «Nullus qui quidem se dignum hoc conventu
meminerit sodalitatem hanc vel ipsum conventus regem repudiabit;
sed ne quid ad perfectionem coetus desideretur, invitandos ad
eundem congressum convictumque censeo Flavianum —qui quantum sit
mirando viro Venusto patre praestantior, non minus ornatu morum
gravitateque vitae quam copia profundae eruditionis adseruit—
simulque Postumianum, qui forum defensionum dignatione nobilitat,
et Eustathium, qui tantus in omni genere philosophiae est ut
solus nobis repraesentet ingenia trium philosophorum de quibus
nostra antiquitas gloriata est— [14] illos dico quos Athenienses
quondam ad senatum legaverant impetratum uti multam remitteret
quam civitati eorum fecerat propter Oropi vastationem. Ea multa
fuerat talentum fere quingentum. [15] Erant isti philosophi
Carneades ex Academia, Diogenes Stoicus, Critolaus Peripateticus,
quos ferunt seorsum quemque ostentandi gratia per celeberrima
urbis loca magno conventu hominum dissertavisse. [16] Fuit, ut
relatum est, facundia Carneades violenta et rapida, scita et
tereti Critolaus, modesta Diogenes et sobria; sed in senatum
introducti interprete usi sunt Caelio senatore. At hic noster cum
sectas omnes adsecutus sed probabiliorem secutus sit omniaque
haec inter Graecos genera dicendi solus impleat, inter nos tamen
ita sui locuples interpres est ut nescias qua lingua facilius vel
ornatius expleat operam disserendi.» [17] Probavere omnes Q.
Aurelii iudicium, quo edecumatos elegit sodales atque his ita
constitutis primum a Praetextato simul, deinde a se discedentes
domum quisque suam regressi sunt.

6. [1] Postero die ad aedes Vettii matutini omnes inter quos
pridie convenerat adfuerunt. Quibus Praetextatus in bibliothecam
receptis, in qua eos opperiebatur, [2] «praeclarum», inquit,
«diem mihi fore video cum et vos adestis et adfuturos se illi
quos ad conventus nostri societatem rogari placuit spoponderunt.
Soli Postumiano antiquior visa est instruendarum cura
defensionum; in cuius abnuentis locum Eusebium Graia et doctrina
et facundia clarum rhetorem subrogavi, insinuatumque omnibus ut
ab exorto die se nobis indulgerent, quando quidem nullis hodie
officiis publicis occupari fas esset: togatus certe vel trabeatus
paludatusve seu praetextatus hac die videtur nullus.» [3] Tum
Avienus —ut ei interpellandi mos erat— «cum sacrum mihi», ait,
«ac rei publicae nomen, Praetextate, tuum inter vocabula diversi
habitus refers, admoneor non ludicrae, ut aestimo, quaestionis.
Cum enim vestitus togae vel trabeae seu paludamenti nullum de se
proprii nominis usum fecerit, quaero abs te, cur hoc de solo
praetextae habitu usurpaverit vetustas aut huic nomini quae origo
contigerit?» [4] Inter haec Avieni dicta Flavianus et
Eustathius, par insigne amicitiae, ac minimo post Eusebius
ingressi alacriorem fecere coetum acceptaque ac reddita
salutatione consederunt, percontantes quidnam offenderint
sermocinationis. [5] Tum Vettius, «peropportune adfuistis»,
inquit, «adsertorem quaerenti. Movet enim mihi Avienus noster
nominis quaestionem et ita originem eius efflagitat tamquam fides
ab eo generis exigenda sit! Nam cum nullus sit qui appelletur
suo nomine vel togatus vel trabeatus vel paludatus, cur
praetextatus nomen habeatur postulat in medium proferri. [6] Sed
et cum posti inscriptum sit Delphici templi, et unius e numero
septem sapientum eadem sit ista sententia γνῶθι σεαυτόν, quid in
me scire aestimandus sim, si nomen ignoro? Cuius mihi nunc et
origo et causa dicenda est.

[7] Tullus Hostilius, rex Romanorum tertius, debellatis Etruscis
sellam curulem lictoresque et togam pictam atque praetextam, quae
insignia magistratuum Etruscorum erant, primus ut Romae
haberentur instituit. Sed praetextam illo saeculo puerilis non
usurpabat aetas: erat enim, ut cetera quae enumeravi, honoris
habitus. [8] Sed postea Tarquinius, Demarati exulis Corinthii
filius, Priscus quem quidam Lucumonem vocitatum ferunt, rex
tertius ab Hostilio, quintus a Romulo, de Sabinis egit triumphum.
Quo bello filium suum annos quattuordecim natum, quod hostem
manu percusserat, et pro contione laudavit et bulla aurea
praetextaque donavit, insigniens puerum ultra annos fortem
praemiis virilitatis et honoris. [9] Nam sicut praetexta
magistratuum, ita bulla gestamen erat triumphantium, quam in
triumpho prae se gerebant inclusis intra eam remediis quae
crederent adversus invidiam valentissima. [10] Hinc deductus mos
ut praetexta et bulla in usum puerorum nobilium usurparentur ad
omen ac vota conciliandae virtutis ei similis cui primis in annis
munera ista cesserunt.

[11] Alii putant eundem Priscum, cum is statum civium sollertia
providi principis ordinaret, cultum quoque ingenuorum puerorum
inter praecipua duxisse instituisseque ut patricii bulla aurea
cum toga cui purpura praetexitur uterentur, dumtaxat illi quorum
patres curulem gesserant magistratum. [12] Ceteris autem ut
praetexta tantum uterentur indultum, sed usque ad eos quorum
parentes equo stipendia iusta meruissent. Libertinis vero nullo
iure uti praetextis licebat ac multo minus peregrinis, quibus
nulla esset cum Romanis necessitudo. [13] Sed postea libertinorum
quoque filiis praetexta concessa est ex causa tali, quam M.
Laelius augur refert, qui bello Punico secundo duumviros dicit ex
senatus consulto propter multa prodigia libros Sibyllinos adisse
et inspectis his nuntiasse in Capitolio supplicandum
lectisterniumque ex collata stipe faciendum, ita ut libertinae
quoque, quae longa veste uterentur, in eam rem pecuniam
subministrarent. [14] Acta igitur obsecratio est pueris ingenuis
itemque libertinis, sed et virginibus patrimis matrimisque
pronuntiantibus carmen: ex quo concessum ut libertinorum quoque
filii, qui ex iusta dumtaxat matrefamilias nati fuissent, togam
praetextam et lorum in collo pro bullae decore gestarent.

[15] Verrius Flaccus ait cum populus Romanus pestilentia
laboraret essetque responsum id accidere quod di despicerentur,
anxiam urbem fuisse, quia non intellegeretur oraculum,
evenisseque ut Circensium die puer de cenaculo pompam superne
despiceret et patri referret quo ordine secreta sacrorum in arca
pilenti composita vidisset: qui cum rem gestam senatui
nuntiasset, placuisse velari loca ea qua pompa veheretur, atque
ita peste sedata puerum, qui ambiguitatem sortis absolverat,
togae praetextae usum munus impetravisse.

[16] Vetustatis peritissimi referunt in raptu Sabinarum unam
mulierem nomine Hersiliam, dum adhaeret filiae, simul raptam:
quam cum Romulus Hosto cuidam ex agro Latino, qui in asylum eius
confugerat, virtute conspicuo uxorem dedisset, natum ex ea puerum
antequam alia ulla Sabinarum partum ederet: eum, quod primus
esset in hostico procreatus, Hostum Hostilium a matre vocitatum
et eundem a Romulo bulla aurea ac praetextae insignibus
honoratum. Is enim cum raptas ad consolandum vocasset,
spopondisse fertur se eius infanti quae prima sibi civem Romanum
esset enixa inlustre munus daturum.

[17] Nonnulli credunt ingenuis pueris attributum ut cordis
figuram in bulla ante pectus adnecterent, quam inspicientes ita
demum se homines cogitarent si corde praestarent, togamque
praetextam his additam ut ex purpurae rubore ingenuitatis pudore
regerentur.

[18] Diximus unde praetexta, adiecimus et causas quibus
aestimatur concessa pueritiae: nunc idem habitus quo argumento
transierit in usum nominis paucis explicandum est. [19] Mos antea
senatoribus fuit in curiam cum praetextatis filiis introire. Cum
in senatu res maior quaepiam consultabatur eaque in diem
posterum prolata est, placuit ut hanc rem super qua tractavissent
ne quis enuntiaret priusquam decreta eset. [20] Mater Papirii
pueri, qui cum parente suo in curia fuerat, percontatur filium
quidnam in senatu egissent patres. Puer respondit tacendum esse
neque id dici licere. Mulier fit audiendi cupidior: secretum rei
et silentium pueri animum eius ad inquirendum everberat, quaerit
igitur compressius violentiusque. [21] Tum puer, urgente matre,
lepidi atque festivi mendacii consilium capit. Actum in senatu
dixit utrum videretur utilius magisque e re publica esse unusne
ut duas uxores haberet an ut una apud duos nupta eset. [22] Hoc
illa ubi audivit, animo compavescit, domo trepidans egreditur, ad
ceteras matronas adfert, postridieque ad senatum copiosae matrum
familias catervae confluunt. Lacrimantes atque obsecrantes orant
una potius ut duobus nupta fieret quam ut uni duae. [23]
Senatores ingredientes curiam quae illa mulierum intemperies et
quid sibi postulatio istaec vellet mirabantur et ut non parvae
rei prodigium illam verecundi sexus impudicam insaniam
pavescebant. [24] Puer Papirius publicum metum demit. Nam in
medium curiae progressus quid ipsi mater audire institisset, quid
matri ipse simulasset sicuti fuerat enarrat. [25] Senatus fidem
atque ingenium pueri exosculatur consultumque facit uti posthac
pueri cum patribus in curiam ne introeant praeter illum unum
Papirium, eique puero postea cognomentum honoris gratia decreto
inditum Praetextatus ob tacendi loquendique in praetextata aetate
prudentiam. [26] Hoc cognomentum postea familiae nostrae in
nomen haesit. Non aliter dicti Scipiones nisi quod Cornelius, qui
cognominem patrem luminibus carentem pro baculo regebat, Scipio
cognominatus nomen ex cognomine posteris dedit. Sic Messala tuus,
Aviene, dictus a cognomento Valerii Maximi qui postquam Messanam
urbem Siciliae nobilissimam cepit Messala cognominatus est. [27]
Nec mirum si ex cognominibus nata sunt nomina, cum contra et
cognomina ex propriis sint tracta nominibus, ut ab Aemilio
Aemilianus, e Servilio Servilianus.»

[28] Hic subiecit Eusebius: «Messala et Scipio, alter de pietate,
de virtute alter, ut refers, cognomina reppererunt. Sed Scrofa
et Asina, quae viris non mediocribus cognomenta sunt, volo dicas
unde contigerint, cum contumeliae quam honori propiora
videantur.»

[29] Tum ille: «Nec honor nec iniuria sed casus fecit haec
nomina. Nam Asinae cognomentum Corneliis datum est quoniam
princeps Corneliae gentis, empto fundo seu filia data marito, cum
sponsores ab eo sollemniter poscerentur, asinam cum pecuniae
onere produxit in forum quasi pro sponsoribus praesens pignus.
[30] Tremellius vero Scrofa cognominatus est eventu tali. Is
Tremellius cum familia atque liberis in villa erat. Servi eius
cum de vicino scrofa erraret, subreptam conficiunt: vicinus
advocatis custodibus omnia circumvenit nequa ecferri possit isque
ad dominum appellat restitui sibi pecudem. Tremellius, qui ex
vilico rem comperisset, scrofae cadaver sub centonibus collocat
super quos uxor cubabat, quaestionem vicino permittit. Cum ventum
est ad cubiculum, verba iurationis concipit: nullam esse in
villa sua scrofam, "nisi istam", inquit, "quae in centonibus
iacet," lectulum monstrat. Ea facetissima iuratio Tremellio
Scrofae cognomentum dedit.»

7. [1] Dum ista narrantur, unus a famulitio, cui provincia erat
admittere volentes dominum convenire, Euangelum adesse nuntiat
cum Dysario, qui tunc Romae praestare videbatur ceteris medendi
artem professis. [2] Conrugato indicavere vultu plerique de
considentibus Euangeli interventum otio suo inamoenum minusque
placido conventui congruentem. Erat enim amarulenta dicacitate et
lingua proterve mordaci procax ac securus offensarum, quas sine
dilectu cari vel non amici in se passim verbis odia serentibus
provocabat. Sed Praetextatus, ut erat in omnes aeque placidus ac
mitis, ut admitterentur missis obviis imperavit. [3] Quos Horus
ingredientes commodum consecutus comitabatur, vir corpore atque
animo iuxta validus, qui post innumeras inter pugiles palmas ad
philosophiae studia migravit sectamque Antisthenis et Cratetis
atque ipsius Diogenis secutus inter Cynicos non incelebris
habebatur. [4] Sed Euangelus, postquam tantum coetum adsurgentem
sibi ingressus offendit: «casusne», inquit, «hos omnes ad te,
Praetextate, contraxit, an altius quiddam, cui remotis arbitris
opus sit, cogitaturi ex disposito convenistis? Quod si ita est,
ut aestimo, abibo potius quam me vestris miscebo secretis, a
quibus me amovebit voluntas, licet fortuna fecisset inruere.» [5]
Tunc Vettius, quamvis ad omnem patientiam constanter animi
tranquillitate firmus, nonnihil tamen consultatione tam proterva
motus, [6] «si aut me», inquit, «Euangele, aut haec innocentiae
lumina cogitasses, nullum inter nos tale secretum opinarere quod
non vel tibi vel etiam vulgo fieri dilucidum posset, quia neque
ego sum immemor nec horum quemquam inscium credo sancti illius
praecepti philosophiae, sic loquendum esse cum hominibus tamquam
di audiant, sic loquendum cum dis tamquam homines audiant: cuius
secunda pars sancit ne quid a dis petamus, quod velle nos
indecorum sit hominibus confiteri. [7] Nos vero, ut et honorem
sacris feriis haberemus et vitaremus tamen torporem feriandi
atque otium in negotium utile verteremus, convenimus diem totum
doctis fabulis velut ex symbola conferendis daturi. [8] Nam si
per sacra sollemnia rivos deducere religio nulla prohibebit, si
salubri fluvio mersare oves fas et iura permittunt, cur non
religionis honor putetur dicare sacris diebus sacrum studium
litterarum? [9] Sed quia vos quoque deorum aliquis nobis additos
voluit, facite —si volentibus vobis erit— diem communibus et
fabulis et epulis exigamus, quibus ut omnes hodie qui praesentes
sunt adquiescant impetratum teneo.» [10] Tunc ille: «supervenire
fabulis non evocatos haud equidem turpe existimatur, verum sponte
inruere in convivium aliis praeparatum nec Homero sine nota vel
in fratre memoratum est —et vide ne nimium arroganter tres tibi
velis Menelaos contigisse, cum illi tanto regi unus evenerit.»
[11] Tum omnes Praetextatum iuvantes orare blandeque ad commune
invitare consortium, Euangelum quidem saepius et maxime sed
nonnunquam et cum eo pariter ingressos.

[12] Inter haec Euangelus petitu omnium temperatus, «M.
Varronis», inquit, «librum vobis arbitror non ignotum ex saturis
Menippeis qui inscribitur "nescis quid vesper vehat", in quo
convivarum numerum hac lege definit, ut neque minor quam
Gratiarum sit neque quam Musarum numerosior. Hic video excepto
rege convivii tot vos esse quot Musae sunt: quid ergo perfecto
numero quaeritis adiciendos?» [13] Et Vettius, «hoc», inquit,
«nobis praesentia vestra praestabit, ut et Musas impleamus et
Gratias, quas ad festum deorum omnium principis aequum est
convenire.»

Cum igitur consedissent, Horus Avienum intuens, quem familiarius
frequentare solitus erat, [14] «in huius», inquit, «Saturni
cultu, quem deorum principem dicitis, ritus vester ab Aegyptiorum
religiosissima gente dissentit. Nam illi neque Saturnum nec
ipsum Sarapim receperant in arcana templorum usque ad Alexandri
Macedonis occasum, post quem tyrannide Ptolemaeorum pressi hos
quoque deos in cultum recipere Alexandrinorum more, apud quos
praecipue colebantur, coacti sunt. [15] Ita tamen imperio
paruerunt ut non omnino religionis suae observata confunderent.
Nam quia numquam fas fuit Aegyptiis pecudibus aut sanguine sed
precibus et ture solo placare deos, his autem duobus advenis
hostiae erant ex more mactandae, fana eorum extra pomerium
locaverunt, ut et illi sacrificii sollemnis sibi cruore
colerentur nec tamen urbana templa morte pecudum polluerentur:
nullum itaque Aegypti oppidum intra muros suos aut Saturni aut
Sarapis fanum recepit. [16] Horum alterum vix aegreque a vobis
admissum audio, Saturnum vero vel maximo inter ceteros honore
celebratis. Si ergo nihil est quod me hoc scire prohibeat, volo
in medium proferatur.» [17] Hic Avienus in Praetextatum
expectationem consulentis remittens, «licet omnes», ait, «qui
adsunt pari doctrina polleant, sacrorum tamen omnium Vettius
unice conscius potest tibi et originem cultus qui huic deo
penditur et causam festi sollemnis aperire.» Quod cum
Praetextatus in alios refundere temptasset, omnes ab eo
impetraverunt ut ipse dissereret. Tunc silentio facto ita exorsus
est:

[18] «Saturnaliorum originem illam mihi in medium proferre fas
est, non quae ad arcanam divinitatis naturam refertur, sed quae
aut fabulosis admixta disseritur aut a physicis in vulgus
aperitur. Nam occultas et manantes ex mero veri fonte rationes ne
in ipsis quidem sacris enarrare permittitur, sed si quis illas
adsequitur, continere intra conscientiam tectas iubetur. Vnde
quae sciri fas est Horus noster licebit mecum recognoscat.

[19] Regionem istam, quae nunc vocatur Italia, regno Ianus
optinuit, qui —ut Hyginus Protarchum Trallianum secutus tradit—
cum Camese aeque indigena terram hanc ita participata potentia
possidebant, ut regio Camesene, oppidum Ianiculum vocitaretur.
[20] Post ad Ianum solum regnum redactum est, qui creditur
geminam faciem praetulisse, ut quae ante quaeque post tergum
essent intueretur: quod procul dubio ad prudentiam regis
sollertiamque referendum est, qui et praeterita nosset et futura
prospiceret, sicut Antevorta et Postvorta, divinitatis scilicet
aptissimae comites, apud Romanos coluntur. [21] Hic igitur Ianus,
cum Saturnum classe pervectum excepisset hospitio, et ab eo
edoctus peritiam ruris, ferum illum et rudem ante fruges cognitas
victum in melius redegisset, regni eum societate muneravit. [22]
Cum primus quoque aera signaret, servavit et in hoc Saturni
reverentiam ut quoniam ille navi fuerat advectus, ex una quidem
parte sui capitis effigies, ex altera vero navis exprimeretur,
quo Saturni memoriam in posteros propagaret. Aes ita fuisse
signatum hodieque intellegitur in aleae lusu, cum pueri denarios
in sublime iactantes capita aut navia lusu teste vetustatis
exclamant. [23] Hos una concordesque regnasse vicinaque oppida
communi opera condidisse —praeter Maronem, qui refert,

     Ianiculum huic, illi fuerat Saturnia nomen—
etiam <ob> illud in promptu est, quod posteri quoque duos eis
continuos menses dicarunt, ut December sacrum Saturni, Ianuarius
alterius vocabulum possideret. [24] Cum inter haec subito
Saturnus non comparuisset, excogitavit Ianus honorum eius
augmenta ac primum terram omnem dicioni suae parentem Saturniam
nominavit, aram deinde cum sacris tamquam deo condidit, quae
Saturnalia nominavit: tot saeculis Saturnalia praecedunt Romanae
urbis aetatem. Observari igitur eum iussit maiestate religionis
quasi vitae melioris auctorem: simulacrum eius indicio est, cui
falcem, insigne messis, adiecit. [25] Huic deo insertiones
surculorum pomorumque educationes et omnium cuiuscemodi fertilium
tribuunt disciplinas. Cyrenenses etiam, cum rem divinam ei
faciunt, ficis recentibus coronantur placentasque mutuo
missitant, mellis et fructuum repertorem Saturnum aestimantes.
Hunc Romani etiam Sterculium vocant, quod primus stercore
fecunditatem agris comparaverit. [26] Regni eius tempora
felicissima feruntur, cum propter rerum copiam tum et quod nondum
quisquam servitio vel libertate discriminabatur, quae res
intellegi potest quod Saturnalibus tota servis licentia
permittitur.

[27] Alia Saturnaliorum causa sic traditur. Qui erant ab Hercule
in Italia relicti —ut quidam ferunt, irato quod incustoditum
fuisset armentum, ut nonnulli aestimant, consulto eos reliquente
ut aram suam atque aedem ab incursionibus tuerentur— hi ergo cum
a latronibus infestarentur, occupato edito colle Saturnios se
nominaverunt, quo ante nomine etiam idem collis vocabatur, et
quia se huius dei senserunt nomine ac religione tutos,
instituisse Saturnalia feruntur ut agrestes vicinorum animos ad
maiorem sacri reverentiam ipsa indicti festi observatio vocaret.

[28] Nec illam causam quae Saturnalibus adsignatur ignoro, quod
Pelasgi, sicut Varro memorat, cum sedibus suis pulsi diversas
terras petissent, confluxerunt plerique Dodonam et incerti quibus
haererent locis eiusmodi accepere responsum:



     στείχετε μαιόμενοι Σικελῶν Σατούρνιον αἶαν
     ἠδ᾽ Ἀβοριγινέων, Κοτύλην, οὗ νᾶσος ὀχεῖται,
     οἷς ἀναμειχθέντες δεκάτην ἐκπέμπετε Φοίβῳ
     καὶ κεφαλὰς Ἀίδῃ καὶ τῷ πατρὶ πέμπετε φῶτα.
     


Acceptaque sorte cum Latium post errores plurimos appulissent, in
lacu Cutiliensi enatam insulam deprehenderunt. [29] Amplissimus
enim caespes, sive ille continens limus seu paludis fuit coacta
compage, virgultis et arboribus in silvae licentiam comptus,
iactantibus perenne fluctibus vagabatur, ut fides ex hoc etiam
Delo facta sit, quae celsa montibus, vasta campis, tamen per
maria migrabat. [30] Hoc igitur miraculo deprehenso, has sibi
sedes praedictas esse didicerunt vastatisque Siciliensibus
incolis occupavere regionem, decima praedae secundum responsum
Apollini consecrata erectisque Diti sacello et Saturno ara, cuius
festum Saturnalia nominarunt. [31] Cumque diu humanis capitibus
Ditem et virorum victimis Saturnum placare se crederent propter
oraculum in quo erat,

     καὶ κεφαλὰς Ἀίδῃ καὶ τῷ πατρὶ πέμπετε φῶτα,
Herculem ferunt postea cum Geryonis pecore per Italiam
revertentem suasisse illorum posteris ut faustis sacrificiis
infausta mutarent, inferentes Diti non hominum capita sed oscilla
ad humanam effigiem arte simulata et aras Saturnias non mactando
viro sed accensis luminibus excolentes, quia non solum virum sed
et lumina φῶτα significat. Inde mos per Saturnalia missitandis
cereis coepit.

[32] Alii cereos non ob aliud mitti putant quam quod hoc principe
ab incomi et tenebrosa vita quasi ad lucem et bonarum artium
scientiam editi sumus. [33] Illud quoque in litteris invenio,
quod cum multi occasione Saturnaliorum per avaritiam a clientibus
ambitiose munera exigerent idque onus tenuiores gravaret,
Publicius tribunus plebi tulit non nisi cerei ditioribus
missitarentur.»

[34] Hic Albinus Caecina subiecit, «qualem nunc permutationem
sacrificii, Praetextate, memorasti invenio postea Compitalibus
celebratam, cum ludi per urbem in compitis agitabantur, restituti
scilicet a Tarquinio Superbo Laribus ac Maniae ex responso
Apollinis, quo praeceptum est ut pro capitibus capitibus
supplicaretur. [35] Idque aliquamdiu observatum, ut pro
familiarium sospitate pueri mactarentur Maniae deae, matri Larum.
Quod sacrificii genus Iunius Brutus consul pulso Tarquinio
aliter constituit celebrandum. Nam capitibus alii et papaveris
supplicari iussit, ut responso Apollinis satis fieret de nomine
capitum remoto scilicet scelere infaustae sacrificationis,
factumque est ut effigies Maniae suspensae pro singulorum foribus
periculum, si quod immineret familiis, expiarent, ludosque ipsos
ex viis compitorum in quibus agitabantur Compitalia
appellitaverunt. Sed perge cetera.»

[36] Et Praetextatus: «bene et opportune similis emendatio
sacrificiorum relata est; sed ex his causis, quae de origine
huius festi relatae sunt, apparet Saturnalia vetustiora esse urbe
Roma, adeo ut ante Romam in Graecia hoc sollemne coepisse Accius
in Annalibus suis referat his versibus:



     [37]maxima pars Graium Saturno et maxime Athenae
     conficiunt sacra, quae Cronia esse iterantur ab illis
     eumque diem celebrant: per agros urbesque fere omnes
     exercent epulas laeti famulosque procurant
     quisque suos. Nostrisque itidem est mos traditus illinc
     iste, ut cum dominis famuli epulentur ibidem.
     


8. [1] Nunc de ipso dei templo pauca referenda sunt. Tullum
Hostilium, cum bis de Albanis, de Sabinis tertio triumphasset,
invenio fanum Saturno ex voto consecravisse et Saturnalia tunc
primum Romae instituta, quamvis Varro libro sexto, qui est De
sacris aedibus, scribat aedem Saturni ad forum faciendam locasse
Tarquinium regem, Titum vero Larcium dictatorem Saturnalibus eam
dedicasse. Nec me fugit Gellium scribere senatum decresse ut
aedes Saturni fieret eique rei Furium tribunum militum
praefuisse. [2] Habet aram et ante Senaculum: illic Graeco ritu
capite aperto res divina fit, quia primum a Pelasgis, post ab
Hercule ita eam a principio factitatam putant.

[3] Aedem vero Saturni aerarium Romani esse voluerunt, quod
tempore quo incoluit Italiam fertur nullum in eius finibus furtum
esse commissum aut quia sub illo nihil erat cuiusque privatum:



     nec signare solum aut partiri limite campum
     fas erat: in medium quaerebant...
     


Ideo apud eum locaretur populi pecunia communis, sub quo fuissent
cunctis universa communia. [4] Illud non omiserim, Tritonas cum
bucinis fastigio Saturni aedis superpositos, quoniam ab eius
commemoratione ad nostram aetatem historia clara et quasi vocalis
est, ante vero muta et obscura et incognita, quod testantur
caudae Tritonum humi mersae et absconditae. [5] Cur autem
Saturnus ipse in compedibus visatur Verrius Flaccus causam se
ignorare dicit, verum mihi Apollodori lectio sic suggerit:
Saturnum Apollodorus alligari ait per annum laneo vinculo et
solvi ad diem sibi festum id est mense hoc Decembri, atque inde
proverbium ductum, deos laneos pedes habere; significari vero
decimo mense semen in utero animatum in vitam grandescere, quod
donec erumpat in lucem, mollibus naturae vinculis detinetur.

[6] Est porro idem Κρόνος καὶ Χρόνος. Saturnum enim in quantum
mythici fictionibus distrahunt, in tantum physici ad quandam veri
similitudinem revocant. Hunc aiunt abscidisse Caeli patris
pudenda, quibus in mare deiectis Venerem procreatam, quae a spuma
unde coaluit Ἀφροδίτη nomen accepit. [7] Ex quo intellegi
volunt, cum chaos esset, tempora non fuisse, siquidem tempus est
certa dimensio quae ex caeli conversione colligitur. [tempus
coepit] Inde ab ipso natus putatur Κρόνος qui, ut diximus, Χρόνος
est. [8] Cumque semina rerum omnium post caelum gignendarum de
caelo fluerent, et elementa universa quae mundo plenitudinem
facerent ex illis seminibus fundarentur, ubi mundus omnibus suis
partibus membrisque perfectus est, certo iam tempore finis factus
est producendi de caelo semina ad elementorum conceptionem, quae
iam plena fuerant procreata. Animalium vero aeternam
propagationem ad venerem generandi facultas ex umore translata
est, ut per coitum maris feminaeque cuncta deinceps gignerentur.
[9] Propter abscisorum pudendorum fabulam etiam nostri eum
Saturnum vocitaverunt παρὰ τὴν σάθην, quae membrum virile
declarat, veluti Sathurnum: inde etiam satyros veluti sathyros,
quod sint in libidinem proni, appellatos opinantur. Falcem ei
quidam aestimant attributam quod tempus omnia metat exsecet et
incidat. [10] Hunc aiunt filios suos solitum devorare eosdemque
rursus evomere, per quod similiter significatur eum tempus esse,
a quo vicibus cuncta gignantur absumanturque et ex eo denuo
renascantur. [11] Eundem a filio pulsum quid aliud est quam
tempora senescentia ab his quae post sunt nata depelli? Vinctum
autem, quod certa lege naturae conexa sint tempora vel quod omnes
fruges quibusdam vinculis nodisque alternentur. [12] Nam et
falcem volunt fabulae in Siciliam decidisse, quod sit terra ista
vel maxime fertilis.

9. [1] Et quia Ianum cum Saturno regnasse memoravimus, de Saturno
autem quid mythici, quid physici aestiment iam relatum est: de
Iano quoque quid ab utrisque iactetur in medium proferemus. [2]
Mythici referunt regnante Iano omnium domos religione ac
sanctitate fuisse munitas idcircoque ei divinos honores esse
decretos et ob merita introitus et exitus aedium eidem
consecratos. [3] Xenon quoque primo Italicon tradit Ianum in
Italia primum dis templa fecisse et ritus instituisse sacrorum,
ideo eum in sacrificis praefationem meruisse perpetuam. [4]
Quidam ideo eum dici bifrontem putant quod et praeterita sciverit
et futura providerit. [5] Sed physici eum magnis consecrant
argumentis divinitatis. Nam sunt qui Ianum eundem esse atque
Apollinem et Dianam dicant et in hoc uno utrumque exprimi numen
adfirment. [6] Etenim, sicut Nigidius quoque refert, apud Graecos
Apollo colitur qui Θυραῖος vocatur, eiusque aras ante fores suas
celebrant, ipsum exitus et introitus demonstrantes potentem.
Idem Apollo apud illos et Ἀγυιεὺς nuncupatur, quasi viis
praepositus urbanis; illi enim vias quae intra pomeria sunt
ἀγυιὰς appellant, Dianae vero ut Triviae viarum omnium tribuunt
potestatem. [7] Sed apud nos Ianum omnibus praeesse ianuis nomen
ostendit, quod est simile Θυραίῳ. Nam et cum clavi ac virga
figuratur, quasi omnium et portarum custos et rector viarum. [8]
Pronuntiavit Nigidius Apollinem Ianum esse Dianamque Ianam,
adposita D littera, quae saepe I litterae causa decoris
adponitur: "reditur" "redhibetur", "redintegratur" et similia.

[9] Ianum quidam solem demonstrari volunt et ideo geminum quasi
utriusque ianuae caelestis potentem, qui exoriens aperiat diem,
occidens claudat, invocarique primum, cum alicui deo res divina
celebratur, ut per eum pateat ad illum cui immolatur accessus,
quasi preces supplicum per portas suas ad deos ipse transmittat.
[10] Inde et simulacrum eius plerumque fingitur manu dextera
trecentorum et sinistra sexaginta et quinque numerum tenens ad
demonstrandam anni dimensionem, quae praecipua est solis
potestas. [11] Alii mundum id est caelum esse voluerunt Ianumque
ab eundo dictum, quod mundus semper eat dum in orbem volvitur et
ex se initium faciens in se refertur: unde et Cornificius
Etymorum libro tertio, "Cicero", inquit, "non Ianum sed Eanum
nominat, ab eundo." [12] Hinc et Phoenices in sacris imaginem
eius exprimentes draconem finxerunt in orbem redactum caudamque
suam devorantem, ut appareat mundum et ex se ipso ali et in se
revolvi. [13] Ideo et apud nos in quattuor partes spectat, ut
demonstrat simulacrum eius Faleris advectum. Gavius Bassus in eo
libro quem de dis composuit Ianum bifrontem fingi ait quasi
superum atque inferum ianitorem, eundem quadriformem quasi
universa climata maiestate complexum. [14] Saliorum quoque
antiquissimis carminibus "deorum deus" canitur. M. etiam Messala,
Cn. Domitii in consulatu collega [53 AC] idemque per annos
quinquaginta et quinque augur, de Iano ita incipit:

{@ qui cuncta fingit eademque regit, aquae terraeque vim ac
naturam gravem atque pronam in profundum dilabentem, ignis atque
animae levem in immensum sublime fugientem copulavit circumdato
caelo: quae vis caeli maxima duas vis dispares colligavit.@}

[15] In sacris quoque invocamus "Ianum Geminum", "Ianum Patrem",
"Ianum Iunonium", "Ianum Consivium", "Ianum Quirinum", "Ianum
Patulcium" et "Clusivium". [16] Cur Geminum invocemus supra iam
diximus, "Patrem" quasi deorum deum, "Iunonium" quasi non solum
mensis Ianuarii sed mensium omnium ingressus tenentem; in dicione
autem Iunonis sunt omnes Kalendae, unde et Varro libro quinto
rerum divinarum scribit Iano duodecim aras pro totidem mensibus
dedicatas; "Consivium" a conserendo, id est a propagine generis
humani, quae Iano auctore conseritur; "Quirinum" quasi bellorum
potentem, ab hasta quam Sabini "curin" vocant; "Patulcium" et
"Clusivium" quia bello caulae eius patent, pace clauduntur. Huius
autem rei haec causa narratur.

[17] Cum bello Sabino, quod virginum raptarum gratia commisum
est, Romani portam quae sub radicibus collis Viminalis erat (quae
postea ex eventu Ianualis vocata est) claudere festinarent, quia
in ipsam hostes ruebant, postquam est clausa, mox sponte
patefacta est; cumque iterum ac tertio idem contigisset, armati
plurimi pro limine, quia claudere nequibant, custodes steterunt,
cumque ex alia parte acerrimo proelio certaretur, subito fama
pertulit fusos a Tatio nostros. [18] Quam ob causam Romani qui
aditum tuebantur territi profugerunt cumque Sabini per portam
patentem inrupturi essent, fertur ex aede Iani per hanc portam
magnam vim torrentium undis scatentibus erupisse multasque
perduellium catervas aut exustas ferventi aut devoratas rapida
voragine deperisse. Ea re placitum ut belli tempore, velut ad
urbis auxilium profecto deo, fores reserarentur. Haec de Iano.

10. [1] Sed ut ad Saturnalia revertamur, belum Saturnalibus
sumere nefas habitum, poenas a nocente isdem diebus exigere
piaculare est. [2] Apud maiores nostros Saturnalia die uno
finiebantur, qui erat a. d. quartum decimum Kalendas Ianuarias,
sed postquam C. Caesar huic mensi duos addixit dies, sexto decimo
coepta celebrari. Ea re factum est ut cum vulgus ignoraret
certum Saturnaliorum diem, nonnullique a C. Caesare inserto die
et alii vetere more celebrarent, plures dies Saturnalia
numerarentur —licet et apud veteres opinio fuerit septem diebus
peragi Saturnalia, si opinio vocanda est quae idoneis firmatur
auctoribus. [3] Novius enim Atellanarum probatissimus scriptor
ait,

     olim expectata veniunt septem Saturnalia.
Mummius quoque, qui post Novium et Pomponium diu iacentem artem
Atellaniam suscitavit, "nostri", inquit, "maiores, velut bene
multa instituere, hoc optime: a frigore fecere summo dies septem
Saturnalia." [4] Sed Mallius ait eos qui se, ut supra diximus,
Saturni nomine et religione defenderant per triduum festos
instituisse dies et Saturnalia vocavisse, "unde et Augustus
huius", inquit, "rei opinionem secutus in legibus iudiciariis
triduo servari ferias iussit."

[5] Masurius et alii uno die, id est quarto decimo Kalendas
Ianuarias, fuisse Saturnalia crediderunt, quorum sententiam
Fenestella confirmat, dicens Aemiliam virginem XV Kalendarum
Ianuariarum esse damnatam, quo die si Saturnalia gererentur, nec
causam omnino dixisset. [6] Deinde adicit, "sequebantur eum diem
Saturnalia." Mox ait "postero autem die, qui fuit XIII Kalendarum
Ianuariarum, Liciniam virginem ut causam diceret iussam," ex quo
ostendit XIII Kalendarum profestum esse. [7] Duodecimo vero
feriae sunt divae Angeroniae, cui pontifices in sacello Volupiae
sacrum faciunt. Quam Verrius Flaccus Angeroniam dici ait quod
angores ac sollicitudines animorum propitiata depellat. [8]
Masurius adicit simulacrum huius deae ore obligato atque signato
in ara Volupiae propterea collocatum quod qui suos dolores
anxietatesque dissimulant perveniant patientiae beneficio ad
maximam voluptatem. [9] Iulius Modestus ideo sacrificari huic
deae dicit quod populus Romanus morbo qui angina dicitur
praemisso voto sit liberatus. [10] Vndecimo autem Kalendas feriae
sunt Laribus dedicatae, quibus aedem bello Antiochi Aemilius
Regillus praetor in campo Martio curandam vovit.

[11] Decimo Kalendas feriae sunt Iovis quae apellantur
Larentinalia, de quibus —quia fabulari libet— hae fere opiniones
sunt. [12] Ferunt enim regnante Anco aedituum Herculis per ferias
otiantem deum tesseris provocasse, ipso utriusque manum tuente,
adiecta condicione ut victus cena scortoque multaretur. [13]
Victore itaque Hercule illum Accam Larentiam, nobilissimum id
temporis scortum, intra aedem inclusisse cum cena eamque postero
die distulisse rumorem quod post concubitum dei accepisset munus,
ne commodum primae occasionis cum se domum reciperet offerendae
aspernaretur. [14] Evenisse itaque ut egressa templo mox a
Carutio capto eius pulchritudine compellaretur. Cuius voluntatem
secuta adsumptaque nuptiis post obitum viri omnium bonorum eius
facta compos, cum decederet, populum Romanum nuncupavit heredem.
[15] Et ideo ab Anco in Velabro, loco celeberrimo urbis, sepulta
est ac sollemne sacrificium eidem constitutum, quo dis Manibus
eius per flaminem sacrificaretur, Iovique feriae consecratae,
quod aestimaverunt antiqui animas a Iove dari et rursus post
mortem eidem reddi. [16] Cato ait Larentiam meretricio quaestu
locupletatam post excessum suum populo Romano agros Turacem,
Semurium, Lintirium et Solonium reliquisse et ideo sepulcri
magnificentia et annuae parentationis honore dignatam. [17] Macer
Historiarum libro primo Faustuli coniugem Accam Larentiam Romuli
et Remi nutricem fuisse confirmat, hanc regnante Romulo Carutio
cuidam Tusco diviti denuptam auctamque hereditate viri, quam post
Romulo, quem educasset, reliquit et ab eo parentalia diemque
festum causa pietatis statutum.

[18] Ex his ergo omnibus colligi potest et uno die Saturnalia
fuisse et non nisi quarto decimo Kalendarum Ianuariarum
celebrata. Quo solo die apud aedem Saturni convivio dissoluto
Saturnalia clamitabantur, qui dies nunc Opalibus inter Saturnalia
deputatur, cum primum Saturno pariter et Opi fuerit adscriptus.
[19] Hanc autem deam Opem Saturni coniugem crediderunt et ideo
hoc mense Saturnalia itemque Opalia celebrari, quod Saturnus
eiusque uxor tam frugum quam fructuum repertores esse credantur,
itaque omni iam fetu agrorum coacto ab hominibus hos deos coli
quasi vitae cultioris auctores. [20] Quos etiam nonnullis caelum
ac terram esse persuasum est Saturnumque a satu dictum, cuius
causa de caelo est, et terram Opem, cuius ope humanae vitae
alimenta quaeruntur, vel ab opere, per quod fructus frugesque
nascuntur. [21] Huic deae sedentes vota concipiunt terramque de
industria tangunt, demonstrantes ipsam matrem terram esse
mortalibus adpetendam. [22] Philochorus Saturno et Opi primum in
Attica statuisse aram Cecropem dicit eosque deos pro Iove
terraque coluisse instituisseque ut patres familiarum et frugibus
et fructibus iam coactis passim cum servis vescerentur, cum
quibus patientiam laboris in colendo rure toleraverant. Delectari
enim deum honore servorum, contemplatu laboris. Hinc est quod ex
instituto peregrino huic deo sacrum aperto capite facimus.

[23] Abunde iam probasse nos aestimo Saturnalia uno tantum die,
id est quarto decimo Kalendas, solita celebrari, sed post in
triduum propagata, primum ex adiectis a Caesare huic mensi
diebus, deinde ex edicto Augusti quo trium dierum ferias
Saturnalibus addixit, a sexto decimo igitur coepta in quartum
decimum desinunt, quo solo fieri ante consueverant. [24] Sed
Sigillariorum adiecta celebritas in septem dies discursum
publicum et laetitiam religionis extendit.»

11. [1] Tunc Euangelus, «hoc quidem», inquit, «iam fere non
possum, quod Praetextatus noster in ingenii sui pompam et
ostentationem loquendi vel paulo ante honori alicuius dei
adsignari voluit quod servi cum dominis vescerentur, quasi vero
curent divina de servis aut sapiens quisquam domi suae
contumeliam tam foedae societatis admittat, vel nunc Sigillaria,
quae lusum reptanti adhuc infantiae oscillis fictilibus praebent,
temptat officio religionis adscribere et quia princeps
religiosorum putatur nonnulla iam et superstitionis admiscet;
quasi vero nobis fas non sit Praetextato aliquando non credere.»

[2] Hic cum omnes exhorruissent, Praetextatus renidens:
«superstitiosum me, Euangele, nec dignum cui credatur existimes
volo, nisi utriusque tibi rei fidem ratio adserta monstraverit.
Et ut primum de servis loquamur, iocone an serio putas esse
hominum genus quod di immortales nec cura sua nec providentia
dignentur? An forte servos in hominum numero esse non pateris?
Audi igitur quanta indignatio de servi supplicio caelum
penetraverit.

[3] Anno enim post Romam conditam quadringentesimo septuagesimo
quarto Autronius quidam Maximus servum suum verberatum
patibuloque constrictum ante spectaculi commissionem per circum
egit: ob quam causam indignatus Iuppiter Annio cuidam per quietem
imperavit ut senatui nuntiaret non sibi placuisse plenum
crudelitatis admissum. [4] Quo dissimulante filium ipsius mors
repentina consumpsit, ac post secundam denuntiationem ob eandem
neglegentiam ipse quoque in subitam corporis debilitatem solutus
est. Sic demum ex consilio amicorum lectica delatus senatui
rettulit et vix consummato sermone, sine mora recuperata bona
valitudine, curia pedibus egressus est. [5] Ex senatus itaque
consulto et Maenia lege ad propitiandum Iovem additus est illis
Circensibus dies, isque instauraticius dictus est non a patibulo,
ut quidam putant, Graeco nomine ἀπὸ τοῦ σταυροῦ, sed a
redintegratione, ut Varroni placet, qui instaurare ait esse
instar novare.

[6] Vides quanta de servo ad deorum summum cura pervenerit. Tibi
autem unde in servos tantum et tam inane fastidium, quasi non ex
isdem tibi et constent et alantur elementis eundemque spiritum ab
eodem principio carpant? [7] Vis tu cogitare eos, quos ius tuos
vocat, isdem seminibus ortos eodem frui caelo, aeque vivere,
aeque mori? Servi sunt: immo homines. Servi sunt: immo conservi,
si cogitaveris tantundem in utrosque licere fortunae. Tam tu
illum videre liberum potes quam ille te servum. Nescis qua aetate
Hecuba servire coeperit, qua Croesus, qua Darei mater, qua
Diogenes, qua Platon ipse? [8] Postremo quid ita nomen servitutis
horremus? Servus est quidem, sed necessitate, sed fortasse
libero animo. Servus est: hoc illi nocebit, si ostenderis quis
non sit. Alius libidini servit, alius avaritiae, alius ambitioni,
omnes spei, omnes timori; et certe nulla servitus turpior quam
voluntaria. [9] At nos iugo a Fortuna imposito subiacentem
tamquam miserum vilemque calcamus, quod vero nos nostris
cervicibus inserimus non patimur reprehendi.

[10] Invenies inter servos aliquem pecunia fortiorem, invenies
dominum spe lucri oscula alienorum servorum manibus infigentem.
Non ergo fortuna homines aestimabo sed moribus: sibi quisque dat
mores, conditionem casus adsignat. Quemadmodum stultus est qui
empturus equum non ipsum inspicit sed stratum eius ac frenos, sic
stultissimus est qui hominem aut ex veste aut ex condicione quae
nobis vestis modo circumdata est aestimandum putat.

[11] Non est, mi Euangele, quod amicum tantum in foro et in curia
quaeras: si diligenter attenderis, invenies et domi. Tu modo
vive cum servo clementer, comiter quoque, et in sermonem illum et
nonnumquam in necessarium admitte consilium. Nam et maiores
nostri omnem dominis invidiam, omnem servis contumeliam
detrahentes, dominum patrem familias, servos familiares
appellaverunt. [12] Colant ergo te potius servi tui, mihi crede,
quam timeant. Dicet aliquis nunc me dominos de fastigio suo
deicere et quodammodo ad pilleum servos vocare, quos debere dixi
magis colere quam timere. Hoc qui senserit, obliviscetur id
dominis parum non esse quod dis satis est. Deinde qui colitur
etiam amatur: non potest amor cum timore misceri. [13] Vnde putas
adrogantissimum illud manasse proverbium quo iactatur totidem
hostes nobis esse quot servos? Non habemus illos hostes sed
facimus, cum in illos superbissimi contumeliosissimi crudelissimi
sumus, et ad rabiem nos cogunt pervenire deliciae, ut quicquid
non ex voluntate respondit iram furoremque evocet. [14] Domi enim
nobis animos induimus tyrannorum, et non quantum decet sed
quantum licet exercere volumus in servos. Nam ut cetera
crudelitatis genera praeteream, sunt qui, dum se mensae copiis et
aviditate distendunt, circumstantibus servis movere labra nec in
hoc quidem ut loquantur licere permittunt: virga murmur omne
compescitur, et ne fortuita quidem verberibus excepta sunt;
tussis, sternutamentum, singultus magno malo luitur. [15] Sic fit
ut isti de domino loquantur, quibus coram domino loqui non
licet. At illi quibus non tantum praesentibus dominis sed cum
ipsis erat sermo, quorum os non consuebatur, parati erant pro
domino porrigere cervicem et periculum imminens in caput suum
vertere: in conviviis loquebantur sed in tormentis tacebant.

[16] Vis exercitas in servili pectore virtutes recenseamus?
Primus tibi Vrbinus occurrat: qui cum iussus occidi in Reatino
lateret, latebris proditis unus ex servis anulo eius et veste
insignitus in cubiculo ad quod inruebant qui persequebantur pro
domino iacuit militibusque ingredientibus cervicem praebuit et
ictum tamquam Vrbinus excepit. Vrbinus postea restitutus
monumentum ei fecit titulo scriptionis qui tantum meritum
loqueretur adiecto.

[17] Aesopus libertus Demosthenis, conscius adulterii quod cum
Iulia patronus admiserat, tortus diutissime perseveravit non
prodere patronum, donec aliis coarguentibus consciis Demosthenes
ipse fateretur. [18] Et ne aestimes ab uno facile celari posse
secretum, Labienum ope libertorum latentem ut indicarent liberti
nullo tormentorum genere compulsi sunt.

Ac ne quis libertos dicat hanc fidem beneficio potius libertatis
acceptae quam ingenio debuisse, accipe servi in dominum
benignitatem cum ipse a domino puniretur. [19] Antium enim
Restionem proscriptum solumque nocte fugientem, diripientibus
bona eius aliis, servus compeditus inscripta fronte, cum post
damnationem domini aliena esset misericordia solutus, fugientem
persecutus est hortatusque ne se timeret scientem contumeliam
suam fortunae imputandam esse, non domino, abditumque ministerio
suo aluit. [20] Cum deinde persequentes adesse sensisset, senem
quem casus obtulit iugulavit et in constructam pyram coniecit.
Qua accensa occurrit eis qui Restionem quaerebant, dicens
damnatum sibi poenas luisse, multo acrius a se vexatum quam ipse
vexarat, et fide habita Restio liberatus est.

[21] Caepionem quoque qui in Augusti necem fuerat animatus,
postquam detecto scelere damnatus est, servus ad Tiberim in cista
detulit pervectumque Ostiam inde in agrum Laurentem ad patris
villam nocturno itinere perduxit. Comes deinde navigationis
naufragio una expulsum dominum Neapoli dissimulanter occuluit
exceptusque a centurione nec pretio nec minis ut dominum proderet
potuit adduci. [22] Asinio etiam Pollione acerbe cogente
Patavinos ut pecuniam et arma conferrent dominisque ob hoc
latentibus, praemio servis cum libertate proposito qui dominos
suos proderent, constat servorum nullum victum praemio dominum
prodidisse.

[23] Audi in servis non fidem tantum sed et fecundum bonae
inventionis ingenium. Cum premeret obsidio Grumentum, servi
relicta domina ad hostes transfugerunt. Capto deinde oppido
impetum in domum habita conspiratione fecerunt et extraxerunt
dominam vultu poenam minante ac voce obviis adserente, quod
tandem sibi data esset copia crudelem dominam puniendi raptamque
quasi ad supplicium obsequiis plenis pietate tutati sunt.

[24] Vide in hac fortuna etiam magnanimitatem exitum mortis
ludibrio praeferentem. Vettium Paelignum Italicensem,
comprehensum a cohortibus suis ut Pompeio traderetur, servus eius
occidit ac se, ne domino superstes fieret, interemit. [25]
Gracchum ex Aventino fugientem Euporus servus vel, ut quidam
tradunt, Philocrates, dum aliqua spes salutis erat, indivulsus
comes qua potuit ratione tutatus est, super occisum deinde animam
scissis proprio vulnere visceribus effudit. [26] Ipsum P.
Scipionem Africani patrem, postquam cum Hannibale conflixerat,
saucium in equum servus imposuit et ceteris deserentibus solus in
castra perduxit.

[27] Parum fuerit dominis praestitisse viventibus: quid quod in
his quoque exigendae vindictae reperitur animositas? Nam Seleuci
regis servus, cum serviret amico eius a quo dominus fuerat
interemptus, cenantem in ultionem domini confodit. [28] Quid quod
duas virtutes, quae inter nobiles quoque unice clarae sunt, in
uno video fuisse mancipio, imperium regendi peritiam et imperium
contemnendi magnanimitatem? [29] Anaxilaus enim Messenius, qui
Messanam in Sicilia condidit, fuit Rheginorum tyrannus. Is cum
parvos relinqueret liberos, Micytho servo suo commendasse
contentus est. Is tutelam sancte gessit imperiumque tam clementer
obtinuit ut Rhegini a servo regi non dedignarentur. Perductis
deinde in aetatem pueris et bona et imperium tradidit, ipse parvo
viatico sumpto profectus est et Olympiae cum summa
tranquillitate consenuit.

[30] Quid etiam in commune servilis fortuna profuerit non paucis
docetur. Bello Punico cum deessent qui scriberentur, servi pro
dominis pugnaturos se polliciti in civitatem recepti sunt et
volones, quia sponte hoc voluerunt, appellati. [31] Ad Cannas
quoque victis Romanis octo milia servorum empta militaverunt
cumque minoris captivi redimi possent, maluit se res publica
servis in tanta tempestate committere. Sed et post calamitatem
apud Trasimenum notae cladis acceptam libertini quoque in
sacramentum vocati sunt. [32] Bello sociali cohortium duodecim ex
libertinis conscriptarum opera memorabilis virtutis apparuit. C.
Caesarem, cum milites in amissorum locum substitueret, servos
quoque ab amicis accepisse et eorum forti opera usum esse
comperimus. Caesar Augustus in Germania et Illyrico cohortes
libertinorum complures legit, quas voluntarias appellavit.

[33] Ac ne putes haec in nostra tantum contigisse re publica,
Borysthenitae obpugnante Zopyrione servis liberatis dataque
civitate peregrinis et factis tabulis novis hostem sustinere
potuerunt. [34] Cleomenes Lacedaemonius, cum mille et quingenti
soli Lacedaemonii qui arma ferre possent superfuissent, ex servis
manu missis bellatorum novem milia conscripsit. Athenienses
quoque consumptis publicis opibus servis libertatem dederunt.

[35] Ac ne in solo virili sexu aestimes inter servos extitisse
virtutes, accipe ancillarum factum non minus memorabile nec quo
utilius reipublicae in ulla nobilitate reperias. [36] Nonis
Iuliis diem festum esse ancillarum tam vulgo notum est ut nec
origo et causa celebritatis ignota sit. Iunoni enim Caprotinae
die illo liberae pariter ancillaeque sacrificant sub arbore
caprifico in memoriam benignae virtutis, quae in ancilllarum
animis pro conservatione publicae dignitatis apparuit. [37] Nam
post urbem captam cum sedatus esset Gallicus motus, res publica
vero esset ad tenue deducta, finitimi opportunitatem invadendi
Romani nominis aucupati praefecerunt sibi Postumium Livium,
Fidenatium dictatorem, qui mandatis ad senatum missis postulavit
ut si vellent reliquias suae civitatis manere, matres familiae
sibi et virgines dederentur. [38] Cumque patres essent in
ancipiti deliberatione suspensi, ancilla nomine Tutela seu
Philotis pollicita est se cum ceteris ancillis sub nomine
dominarum ad hostes ituram, habituque matrum familias et virginum
sumpto hostibus cum prosequentium lacrimis ad fidem doloris
ingestae sunt. [39] Quae cum a Livio in castris distributae
fuissent, viros plurimo vino provocaverunt, diem festum apud se
esse simulantes. Quibus soporatis ex arbore caprifico quae
castris erat proxima signum Romanis dederunt. [40] Qui cum
repentina incursione superassent, memor beneficii senatus omnes
ancillas manu iussit emitti dotemque iis ex publico fecit et
ornatum quo tunc erant usae gestare concessit diemque ipsum Nonas
Caprotinas nuncupavit ab illa caprifico ex qua signum victoriae
ceperunt sacrificiumque statuit annua sollemnitate celebrandum,
cui lac quod ex caprifico manat propter memoriam facti
praecedentis adhibetur.

[41] Sed nec ad philosophandum ineptum vel impar servile ingenium
fuit. Phaedon ex cohorte Socratica Socratique et Platoni
perfamiliaris, adeo ut Plato eius nomini librum illum divinum de
immortalitate animae dicaret, servus fuit forma atque ingenio
liberali. Hunc Cebes Socraticus hortante Socrate emisse dicitur
habuisseque in philosophiae disciplinis, atque is postea
philosophus inlustris emersit sermonesque eius de Socrate admodum
elegantes leguntur.

[42] Alii quoque non pauci servi fuerunt qui post philosophi
clari extiterunt. Ex quibus ille Menippus fuit, cuius libros M.
Varro in saturis aemulatus est, quas alii Cynicas, ipse appellat
Menippeas.

Sed et Philostrati Peripatetici servus Pompylus et Zenonis Stoici
servus qui Perseus vocatus est et Epicuri, cui Mys nomen fuit,
philosophi non incelebres illa aetate vixerunt. Diogenes etiam
Cynicus, licet ex libertate, in servitutem venum ierat. [43] Quem
cum emere vellet Xeniades Corinthius, ecquid artificii novisset
percontatus est: "novi", inquit Diogenes, "hominibus liberis
imperare." Tunc Xeniades responsum eius demiratus e<mit et
e>misit manu filiosque suos ei tradens, "accipe", inquit,
"liberos meos quibus imperes."

[44] De Epicteto autem philosopho nobili, quod is quoque servus
fuit, recentior est memoria quam ut possit inter oblitterata
nesciri. [45] Cuius etiam de se scripti duo versus feruntur, ex
quibus illud latenter intellegas, non omni modo dis exosos esse
qui in hac vita cum aerumnarum varietate luctantur, sed esse
arcanas causas ad quas paucorum potuit pervenire curiositas:



     δοῦλος Ἐπίκτητος γενόμην καὶ σῶμ᾽ ἀνάπηρος,
     καὶ πενίην Ἶρος καὶ φίλος ἀθανάτοις.
     


[46] Habes, ut opinor, adsertum non esse fastidio despiciendum
servile nomen, cum et Iovem tetigerit cura de servo et multos ex
his fideles providos fortes, philosophos etiam extitisse
constiterit. Nunc de Sigillaribus, ne ridenda me potius aestimes
quam sancta dixisse, paucis recensendum est.

[47] Epicadus refert Herculem occiso Geryone cum victor per
Italiam armenta duxisset, ponte qui nunc Sublicius dicitur ad
tempus instructo, hominum simulacra pro numero sociorum quos casu
peregrinationis amiserat in fluvium demisisse, ut aqua secunda
in mare advecta pro corporibus defunctorum veluti patriis sedibus
redderentur et inde usum talia simulacra fingendi inter sacra
mansisse. [48] Sed mihi huius rei illa origo verior aestimatur
quam paulo ante memini rettulisse: Pelasgos, postquam felicior
interpretatio capita non viventium sed fictilia, et φωτὸς
aestimationem non solum hominem sed etiam lumen significare
docuisset, coepisse Saturno cereos potius accendere et in
sacellum Ditis arae Saturni cohaerens oscilla quaedam pro suis
capitibus ferre. [49] Ex illo traditum ut cerei Saturnalibus
missitarentur et sigilla arte fictili fingerentur ac venalia
pararentur quae homines pro se atque suis piaculum pro Dite
Saturno facerent. [50] Ideo Saturnalibus talium commerciorum
coepta celebritas septem occupat dies, quos tantum feriatos facit
esse, non festos omnes. Nam medio id est tertio decimo Kalendas
fastum probavimus et aliis hoc adsertionibus ab his probatum est
qui rationem anni mensium dierumque et ordinationem a C. Caesare
digestam plenius retulerunt.»

12. [1] Cumque hic facere vellet finem loquendi, subiecit
Aurelius Symmachus: «pergin Praetextate eloquio tam dulci de anno
quoque edissertare, antequam experiaris molestiam consulentis,
si quis forte de praesentibus ignorat quo ordine vel apud priscos
fuerit vel certioribus postea regulis innovatus sit? Ad quod
discendum ipse mihi videris audientum animos incitase de diebus
mensi additis disserendo.» Tum ille eodem ductu orandi reliqua
contexuit:

[2] «Anni certus modus apud solos semper Aegyptios fuit, aliarum
gentium dispari numero, pari errore nutabat; et ut contentus sim
referendo paucarum morem regionum, Arcades annum suum tribus
mensibus explicabant, Acarnanes sex, Graeci reliqui trecentis
quinquaginta quattuor diebus annum proprium computabant. [3] Non
igitur mirum in hac varietate Romanos quoque olim auctore Romulo
annum suum decem habuisse mensibus ordinatum, qui annus
incipiebat a Martio et conficiebatur diebus trecentis quattuor,
ut sex quidem menses, id est Aprilis Iunius Sextilis September
November December, tricenum essent dierum, quattuor vero, Martius
Maius Quintilis October, tricenis et singulis expedirentur, qui
hodieque septimanas habent Nonas, ceteri quintanas. [4]
Septimanas autem habentibus ab Idibus revertebantur Kalendae ad
diem septimum decimum, verum habentibus quintanas ad octavum
decimum remeabat initium Kalendarum.

[5] Haec fuit Romuli ordinatio, qui primum anni mensem genitori
suo Marti dicavit. Quem mensem anni primum fuisse vel ex hoc
maxime probatur, quod ab ipso Quintilis quintus est et deinceps
pro numero nominabantur. [6] Huius etiam prima die ignem novum
Vestae aris accendebant, ut incipiente anno cura denuo servandi
novati ignis inciperet. Eodem quoque ingrediente mense tam in
regia curiisque atque flaminum domibus laureae veteres novis
laureis mutabantur; eodem quoque mense et publice et privatim ad
Annam Perennam sacrificatum itur, ut annare perennareque commode
liceat. [7] Hoc mense mercedes exsolvebant magistris quas
completus annus deberi fecit, comitia auspicabantur, vectigalia
locabant, et servis cenas adponebant matronae, ut domini
Saturnalibus: illae ut principio anni ad promptum obsequium
honore servos invitarent, hi quasi gratiam perfecti operis
exsolverent.

[8] Secundum mensem nominavit Aprilem, ut quidam putant, cum
adspiratione quasi Aphrilem, a spuma quam Graeci ἀφρὸν vocant,
unde orta Venus creditur. Et hanc Romuli asserunt fuisse
rationem, ut primum quidem mensem a patre suo Marte, secundum ab
Aeneae matre Venere nominaret, et hi potissimum anni principia
servarent a quibus esset Romani nominis origo, cum hodieque in
sacris Martem patrem, Venerem genetricem vocemus. [9] Alii putant
Romulum vel altiore prudentia vel certi numinis providentia ita
primos ordinasse menses ut cum praecedens Marti esset dicatus,
deo plerumque hominum necatori —ut Homerus naturae conscius ait,

     Ἆρες Ἄρες βροτολοιγέ, μιαιφόνε, τειχεσιβλῆτα—
secundus Veneri dicaretur, quae vim eius quasi benefica leniret.
[10] Nam et in duodecim zodiaci signis, quorum certa certorum
numinum domicilia creduntur, cum primum signum Aries Marti
adsignatus sit, sequens mox Venerem, id est Taurus, accepit; [11]
et rursus e regione Scorpius ita divisus est ut deo esset
utrique communis. Nec aestimatur ratione caelesti carere ipsa
divisio, siquidem aculeo velut potentissimo telo pars armata
posterior domicilium Martis est, priorem vero partem, cui Ζυγὸς
apud Graecos nomen est, nos Libram vocamus, Venus accepit, quae
velut iugo concordi iungit matrimonia amicitiasque componit. [12]
Sed Cingius in eo libro quem de fastis reliquit ait imperite
quosdam opinari Aprilem mensem antiquos a Venere dixisse, cum
nullus dies festus nullumque sacrificium insigne Veneri per hunc
mensem a maioribus institutum sit, sed ne in carminibus quidem
Saliorum Veneris ulla ut ceterorum caelestium laus celebretur.
[13] Cingio etiam Varro consentit, adfirmans nomen Veneris ne sub
regibus quidem apud Romanos vel Latinum vel Graecum fuisse, et
ideo non potuisse mensem a Venere nominari. [14] Sed cum fere
ante aequinoctium vernum triste sit caelum et nubibus obductum,
sed et mare navigantibus clausum, terrae etiam ipsae aut aqua aut
pruina aut nivibus contegantur eaque omnia verno id est hoc
mense aperiantur, arbores quoque nec minus cetera quae continet
terra aperire se in germen incipiant: ab his omnibus mensem
Aprilem dici merito credendum est quasi Aperilem, sicut apud
Athenienses ἀνθεστηριὼν idem mensis vocatur ab eo quod hoc
tempore cuncta florescant. [15] Non tamen negat Verrius Flaccus
hoc die postea constitutum ut matronae Veneri sacrum facerent,
cuius rei causam, quia huic loco non convenit, praetereundum est.

[16] Maium Romulus tertium posuit, de cuius nomine inter auctores
lata dissensio est. Nam Fulvius Nobilior in fastis quos in aede
Herculis Musarum posuit Romulum dicit postquam populum in maiores
iunioresque divisit, ut altera pars consilio altera armis rem
publicam tueretur, in honorem utriusque partis hunc Maium,
sequentem Iunium mensem vocasse. [17] Sunt qui hunc mensem ad
nostros fastos a Tusculanis transisse commemorent, apud quos nunc
quoque vocatur deus Maius, qui est Iuppiter, a magnitudine
scilicet ac maiestate dictus. [18] Cingius mensem nominatum putat
a Maia quam Vulcani dicit uxorem argumentoque utitur quod flamen
Vulcanalis Kalendis Maiis huic deae rem divinam facit. Sed Piso
uxorem Vulcani Maiestam, non Maiam dicit vocari. [19] Contendunt
alii Maiam Mercurii matrem mensi nomen dedisse, hinc maxime
probantes quod hoc mense mercatores omnes Maiae pariter
Mercurioque sacrificant. [20] Adfirmant quidam, quibus Cornelius
Labeo consentit, hanc Maiam cui mense Maio res divina celebratur
terram esse, hoc adeptam nomen a magnitudine, sicut et Mater
Magna in sacris vocatur, adsertionemque aestimationis suae etiam
hinc colligunt quod sus praegnans ei mactatur, quae hostia
propria est terrae. Et Mercurium ideo illi in sacris adiungi
dicunt quia vox nascenti homini terrae contactu datur, scimus
autem Mercurium vocis et sermonis potentem. [21] Auctor est
Cornelius Labeo huic Maiae, id est terrae, aedem Kalendis Maiis
dedicatam sub nomine Bonae Deae et eandem esse Bonam Deam et
terram ex ipso ritu occultiore sacrorum doceri posse confirmat:
hanc eandem Bonam Faunamque, Opem et Fatuam pontificum libris
indigitari, [22] Bonam quod omnium nobis ad victum bonorum causa
est, Faunam quod omni usui animantium favet, Opem quod ipsius
auxilio vita constat, Fatuam a fando quod, ut supra diximus,
infantes partu editi non prius vocem edunt quam attigerint
terram. [23] Sunt qui dicant hanc deam potentiam habere Iunonis
ideoque regale sceptrum in sinistra manu ei additum. Eandem alii
Proserpinam credunt porcaque ei rem divinam fieri quia segetem
quam Ceres mortalibus tribuit porca depasta est. Alii Χθονίαν
Ἑκάτην, Boeoti Semelam credunt.

[24] Nec non eandem Fauni filiam dicunt obsititisseque voluntati
patris in amorem suum lapsi, ut et virga myrtea ab eo
verberaretur cum desiderio patris nec vino ab eodem pressa
cessisset. Transfigurasse se tamen in serpentem pater creditur et
coisse cum filia. [25] Horum omnium haec proferuntur indicia:
quod virgam myrteam in templo haberi nefas sit; quod super caput
eius extendatur vitis qua maxime eam pater decipere temptavit;
quod vinum in templum eius non suo nomine soleat inferri sed vas
in quo vinum inditum est mellarium nominetur et vinum lac
nuncupetur; serpentesque in templo eius nec terrentes nec
timentes indifferenter appareant. [26] Quidam Medeam putant, quod
in aede eius omne genus herbarum sit ex quibus antistites dant
plerumque medicinas, et quod templum eius virum introire non
liceat propter iniuriam quam ab ingrato viro Iasone perpessa est.
[27] Haec apud Graecos θεὸς γυναικεία dicitur, quam Varro Fauni
filiam tradit adeo pudicam ut extra γυναικωνῖτιν numquam sit
egressa, nec nomen eius in publico fuerit auditum, nec virum
umquam viderit vel a viro visa sit, propter quod nec vir templum
eius ingreditur. [28] Vnde et mulieres in Italia sacro Herculis
non licet interesse, quod Herculi, cum boves Geryonis per agros
Italiae duceret, sitienti respondit mulier aquam se non posse
praestare, quod feminarum deae celebraretur dies, nec ex eo
apparatu viris gustare fas esset. Propter quod Hercules facturus
sacrum detestatus est praesentiam feminarum et Potitio ac Pinario
sacrorum custodibus iussit ne mulierem interesse permitterent.
[29] Ecce occasio nominis, quo Maiam eandem esse et terram et
Bonam Deam diximus, coegit nos de Bona Dea quaecumque comperimus
protulisse!

[30] Iunius Maium sequitur aut ex parte populi, ut supra diximus,
nominatus aut, ut Cingius arbitratur quod Iunonius apud Latinos
ante vocitatus diuque apud Aricinos Praenestinosque hac
appellatione in fastos relatus sit, adeo ut (sicut Nisus in
commentariis fastorum dicit) apud maiores quoque nostros haec
appellatio mensis diu manserit, sed post detritis quibusdam
litteris ex Iunonio Iunius dictus sit. Nam et aedes Iunoni
Monetae Kalendis Iuniis dedicata est. [31] Nonnulli putaverunt
Iunium mensem a Iunio Bruto qui primus Romae consul factus est
nominatum, quod hoc mense, id est Kalendis Iuniis, pulso
Tarquinio sacrum Carnae deae in Caelio monte voti reus fecerit.
[32] Hanc deam vitalibus humanis praeesse credunt. Ab ea denique
petitur ut iecinora et corda quaeque sunt intrinsecus viscera
salva conservet, et quia cordis beneficio, cuius dissimulatione
brutus habebatur, idoneus emendationi publici status extitit,
hanc deam quae vitalibus praeest templo sacravit. [33] Cui pulte
fabaria et larido sacrificatur, quod his maxime rebus vires
corporis roborentur. Nam et Kalendae Iuniae fabariae vulgo
vocantur, quia hoc mense adultae fabae divinis rebus adhibentur.

[34] Sequitur Iulius qui, cum secundum Romuli ordinationem Martio
anni tenente principium Quintilis a numero vocaretur, nihilo
minus tamen etiam post praepositos a Numa Ianuarium ac Februarium
retinuit nomen, cum non videretur iam quintus esse sed septimus.
Sed postea in honorem Iulii Caesaris dictatoris legem ferente M.
Antonio M. filio consule Iulius appellatus est, quod hoc mense
a. d. quartum Idus Quintiles Iulius procreatus sit. [35] Augustus
deinde est, qui Sextilis antea vocabatur donec honori Augusti
daretur ex senatus consulto cuius verba subieci:

{@ cum Imperator Caesar Augustus mense Sextili et primum
consulatum inierit et triumphos tres in urbem intulerit et ex
Ianiculo legiones deductae secutaeque sint eius auspicia ac
fidem, sed et Aegyptus hoc mense in potestatem populi Romani
redacta sit finisque hoc mense bellis civilibus impositus sit
atque ob has causas hic mensis huic imperius felicissimus sit ac
fuerit, placere senatui ut hic mensis Augustus appelletur.@}

Item plebiscitum factum ob eandem rem Sexto Pacuvio tribuno
plebem rogante.

[36] Mensis September principalem sui retinet appellationem: quem
Germanici appellatione Octobrem vero suo nomine Domitianus
invaserat. [37] Sed ubi infaustum vocabulum ex omni aere vel saxo
placuit eradi, menses quoque usurpatione tyrannicae
appellationis exuti sunt: cautio postea principum ceterorum diri
ominis infausta vitantium mensibus a Septembri usque ad Decembrem
prisca nomina reservavit.

[38] Haec fuit a Romulo annua ordinata dimensio, qui, sicut supra
iam diximus, annum decem mensium, dierum vero quattuor et
trecentorum habendum esse constituit mensesque ita disposuit ut
quattuor ex his tricenos singulos, sex vero tricenos haberent
dies. [39] Sed cum is numerus neque solis cursui neque lunae
rationibus conveniret, nonnumquam usu veniebat ut frigus anni
aestivis mensibus et contra calor hiemalibus proveniret, quod ubi
contigisset, tantum dierum sine ullo mensis nomine patiebantur
absumi quantum ad id anni tempus adduceret quo caeli habitus
instanti mensi aptus inveniretur.

13. [1] Sed secutus Numa, quantum saeculo rudi et adhuc impolito
solo ingenio magistro comprehendere potuit, vel quia Graecorum
observatione forsan instructus est, quinquaginta dies addidit, ut
in trecentos quinquaginta et quattuor dies quibus duodecim lunae
cursus confici credidit annus extenderetur. [2] Atque his
quinquaginta diebus a se additis adiecit alios sex retractos
illis sex mensibus qui triginta habebant dies, id est de singulis
singulos, factosque quinquaginta et sex dies in duos novos
menses pari ratione divisit. [3] Ac de duobus priorem Ianuarium
nuncupavit primumque anni esse voluit, tamquam bicipitis dei
mensem, respicientem ac prospicientem transacti anni finem
futurique principia; secundum dicavit Februo deo, qui
lustrationum potens creditur. Lustrari autem eo mense civitatem
necesse erat, quo statuit ut iusta dis Manibus solverentur.

[4] Numae ordinationem finitimi mox secuti totidem diebus
totidemque mensibus ut Pompilio placuit annum suum computare
coeperunt; sed hoc solo discrepabant, quod menses undetricenum
tricenumque numero alternaverunt. [5] Paulo post Numa in honorem
imparis numeri, secretum hoc et ante Pythagoram parturiente
natura, unum adiecit diem quem Ianuario dedit, ut tam in anno
quam in mensibus singulis praeter unum Februarium impar numerus
servaretur. Nam quia duodecim menses, si singuli aut pari aut
impari numero putarentur, consummationem parem facerent, unus
pari numero institutus universam putationem imparem fecit. [6]
Ianuarius igitur Aprilis Iunius Sextilis September November
December undetricenis censebantur diebus et quintanas Nonas
habebant, ac post Idus in omnibus a. d. septimum decimum Kalendas
computabatur. [7] Martius vero Maius Quintilis et October dies
tricenos singulos possidebant. Nonae in his septimanae erant
similiterque post Idus decem septem dies in singulis usque ad
sequentes Kalendas putabantur, sed solus Februarius viginti et
octo retinuit dies quasi inferis et deminutio et par numerus
conveniret.

[8] Cum ergo Romani ex hac distributione Pompilii ad lunae cursum
sicut Graeci annum proprium computarent, necessario et
intercalarem mensem instituerunt more Graecorum. [9] Nam et
Graeci, cum animadverterent temere se trecentis quinquaginta
quattuor diebus ordinasse annum, quoniam appareret de solis
cursu, qui trecentis sexaginta quinque diebus et quadrante
zodiacum conficit, deesse anno suo undecim dies et quadrantem,
intercalares stata ratione commenti sunt, ita ut octavo quoque
anno nonaginta dies, ex quibus tres menses tricenum dierum
composuerunt, intercalarent. [10] Id Graeci fecerunt, quoniam
operosum erat atque difficile omnibus annis undecim dies et
quadrantem intercalare. Itaque maluerunt hunc numerum octies
multiplicare et nonaginta dies, qui nascuntur si quadrans cum
diebus undecim octies componatur, inserere in tres menses, ut
diximus, distribuendos. Hos dies ὑπερβαίνοντας, menses vero
ἐμβολίμους appellitabant. [11] Hunc ergo ordinem Romanis quoque
imitari placuit, sed frustra, quippe fugit eos diem unum, sicut
supra admonuimus, additum a se ad Graecum numerum in honorem
imparis numeri. Ea re per octennium convenire numerus atque ordo
non poterat. [12] Sed nondum hoc errore comperto per octo annos
nonaginta quasi superfundendos Graecorum exemplo computabant dies
alternisque annis binos et vicenos, alternis ternos vicenosque
intercalantes expensabant intercalationibus quattuor. Sed octavo
quoque anno intercalares octo adfluebant dies ex singulis quibus
vertentis anni numerum apud Romanos super Graecum abundasse iam
diximus. [13] Hoc quoque errore iam cognito haec species
emendationis inducta est. Tertio quoque octennio ita
intercalandos dispensabant dies ut non nonaginta sed sexaginta
sex intercalarent, compensatis viginti et quattuor diebus pro
illis qui per totidem annos supra Graecorum numerum creverant.

[14] Omni autem intercalationi mensis Februarius deputatus est
quoniam is ultimus anni erat, quod etiam ipsum de Graecorum
imitatione faciebant. Nam et illi ultimo anni sui mensi
superfluos interserebant dies, ut refert Glaucippus, qui de
sacris Atheniensium scripsit. [15] Verum una re a Graecis
differebant. Nam illi confecto ultimo mense, Romani non confecto
Februario sed post vicesimum et tertium diem eius intercalabant,
Terminalibus scilicet iam peractis. Deinde reliquos Februarii
mensis dies, qui erant quinque, post intercalationem
subiungebant, credo vetere religionis suae more, ut Februarium
omni modo Martius consequeretur.

[16] Sed cum saepe eveniret ut nundinae modo in anni principem
diem, modo in Nonas caderent —utrumque autem perniciosum rei
publicae putabatur— remedium quo hoc averteretur excogitatum est,
quod aperiemus si prius ostenderimus cur nundinae vel primis
Kalendis vel Nonis omnibus cavebantur. [17] Nam quotiens
incipiente anno dies coepit qui addictus est nundinis, omnis ille
annus infaustis casibus luctuosus fuit, maximeque Lepidiano
tumultu opinio ista firmata est. [18] Nonis autem conventus
universae multitudinis vitandus existimabatur quoniam populus
Romanus exactis etiam regibus diem hunc Nonarum maxime celebrabat
quem natalem Servii Tullii existimabat; quia cum incertum esset
quo mense Servius Tullius natus fuisset, Nonis tamen natum esse
constaret, omnes nonas celebri notitia frequentabant, veritos
ergo qui diebus praeerant ne quid nundinis collecta universitas
ob desiderium regis novaret, cavisse ut nonae a nundinis
segregarentur. [19] Vnde dies ille quo abundare annum diximus
eorum est permissus arbitrio qui fastis praeerant, uti cum
vellent intercalaretur, dum modo eum in medio Terminaliorum vel
mensis intercalaris ita locarent, ut a suspecto die celebritatem
averteret nundinarum. Atque hoc est quod quidam veterum
rettulerunt non solum mensem apud Romanos verum etiam diem
intercalarem fuisse.

[20] Quando autem primum intercalatum sit varie refertur. Et
Macer quidem Licinius eius rei originem Romulo adsignat; Antias
libro secundo Numam Pompilium sacrorum causa id invenisse
contendit; Iunius Servium Tullium regem primum intercalasse
commemorat, a quo et nundinas institutas Varroni placet. [21]
Tuditanus refert libro tertio magistratuum decemviros qui decem
tabulis duas addiderunt de intercalando populum rogasse. Cassius
eosdem scribit auctores, Fulvius autem id egisse M'. Acilium
consulem dicit ab urbe condita anno quingentesimo sexagesimo
secundo, inito mox bello Aetolico. Sed hoc arguit Varro scribendo
antiquissimam legem fuisse incisam in columna aerea a L. Pinario
et <P.> Furio consulibus, cui mensis intercalaris ascribitur.
Haec de intercalandi principio satis relata sint.

14. [1] Verum fuit tempus cum propter superstitionem intercalatio
omnis omissa est, nonnumquam vero per gratiam sacerdotum, qui
publicanis proferri vel imminui consulto anni dies volebant, modo
auctio, modo retractio dierum proveniebat et sub specie
observationis emergebat maior confusionis occasio. [2] Sed postea
C. Caesar omnem hanc inconstantiam temporum vagam adhuc et
incertam in ordinem statae definitionis coegit, adnitente sibi M.
Flavio scriba, qui scriptos dies singulos ita ad dictatorem
retulit ut et ordo eorum inveniri facillime posset et invento
certus status perseveraret. [3] Ergo C. Caesar exordium novae
ordinationis initurus dies omnes qui adhuc confusionem poterant
facere consumpsit, eaque re factum est ut annus confusionis
ultimus in quadringentos quadraginta tres dies protenderetur.
Post hoc imitatus Aegyptios, solos divinarum rerum omnium
conscios, ad numerum solis, qui diebus trecentis sexaginta
quinque et quadrante cursum conficit, annum dirigere contendit.
[4] Nam sicut lunaris annus mensis est, quia luna paulo minus
quam mensem in zodiaci circumitione consumit, ita solis annus hoc
dierum numero colligendus est quem peragit dum ad id signum se
denuo vertit ex quo digressus est, unde annus vertens vocatur et
habetur magnus, cum lunae annus brevis putetur. [5] Horum
Vergilius utrumque complexus est:

     Interea magnum sol circumvolvitur annum.
Hinc et Ateius Capito annum a circuitu temporis putat dictum,
quia veteres "an" pro "circum" ponere solebant, ut Cato in
Originibus: "arator an terminum", id est circum terminum, et
"ambire" dicitur pro "circumire".

[6] Iulius igitur Caesar decem dies observationi veteri
superadiecit, ut annum trecenti sexaginta quinque dies quibus sol
zodiacum lustrat efficerent, et ne quadrans deesset, statuit ut
quarto quoque anno sacerdotes qui curabant mensibus ac diebus
unum intercalarent diem, eo scilicet mense ac loco quo etiam apud
veteres mensis intercalabatur, id est ante quinque ultimos
Februarii mensis dies, idque bissextum censuit nominandum. [7]
Dies autem decem quos ab eo additos diximus hac ordinatione
distribuit. In Ianuarium et Sextilem et Decembrem binos dies
inseruit, in Aprilem autem Iunium Septembrem Novembrem singulos;
sed neque mensi Februario addidit diem, ne deum inferum religio
immutaretur, et Martio Maio Quintili Octobri servavit pristinum
statum, quod satis pleno erant numero, id est dierum singulorum
tricenorumque. [8] Ideo et septimanas habent Nonas, sicut Numa
constituit, quia nihil in his Iulius mutavit: sed Ianuarius
Sextilis December, quibus Caesar binos dies addidit, licet
tricenos singulos habere post Caesarem coeperint, quintanas tamen
habent Nonas, et ab Idibus illis sequentes Kalendae ad
undevicesimum revertuntur, quia Caesar quos addidit dies neque
ante Nonas neque ante Idus inserere voluit, ne Nonarum aut Iduum
religionem, quae stato erat die, novella comperendinatione
corrumperet. [9] Sed nec post Idus mox voluit inserere, ne
feriarum quarumque violaretur indictio, sed peractis cuiusque
mensis feriis locum diebus advenis fecit. Et Ianuario quidem dies
quos dicimus quartum et tertium Kalendas Februarias dedit,
Aprili sextum Kalendas Maias, Iunio tertium Kalendas Iulias,
Augusto quartum et tertium Kalendas Septembres, Septembri tertium
Kalendas Octobres, Novembri tertium Kalendas Decembres, Decembri
vero quartum et tertium Kalendas Ianuarias.

[10] Ita factum est ut cum omnes hi menses quibus dies addidit
ante hanc ordinationem habuissent mensis sequentis Kalendas ad
septimum decimum revertentes, postea ex augmento additorum dierum
hi qui duos acceperunt ad nonum decimum, qui vero unum, ad
octavum decimum haberent reditum Kalendarum. [11] Feriarum tamen
cuiusque mensis ordo servatus est. Nam si cui fere tertius ab
Idibus dies festus aut feriatus fuit et tunc a. d. sextum decimum
dicebatur, etiam post augmentum dierum eadem religio servata
est, ut tertio ab Idibus die celebraretur, licet ab incremento
non iam a. d. sextum decimum Kalendas sed a. d. septimum decimum,
si unus, aut a. d. octavum decimum, si duo sunt additi,
diceretur. [12] Nam ideo novos dies circa finem cuiusque mensis
inseruit, ubi finem omnium quae in mense erant repperit feriarum,
adiectosque omnes a se dies fastos notavit, ut maiorem daret
actionibus libertatem, et non solum nullum nefastum sed nec
comitialem quemquam de adiectis diebus instituit, ne ambitionem
magistratuum augeret adiectio. [13] Sic annum civilem Caesar
habitis ad limam dimensionibus constitutum edicto palam posito
publicavit, et [error] hucusque stare potuisset, ni sacerdotes
sibi errorem novum ex ipsa emendatione fecissent. Nam cum
oporteret diem qui ex quadrantibus confit quarto quoque anno
confecto antequam quintus inciperet intercalare, illi quarto non
peracto sed incipiente intercalabant. [14] Hic error sex et
triginta annis permansit, quibus annis intercalati sunt dies
duodecim cum debuerint intercalari novem. Sed hunc quoque errorem
sero deprehensum correxit Augustus, qui annos duodecim sine
intercalari die transigi iussit, ut illi tres dies qui per annos
triginta et sex vitio sacerdotalis festinationis excreverant
sequentibus annis duodecim nullo die intercalato devorarentur.
[15] Post hoc unum diem secundum ordinationem Caesaris quinto
quoque incipiente anno intercalari iussit et omnem hunc ordinem
aereae tabulae ad aeternam custodiam incisione mandavit.»

15. [1] Tunc Horus, «dies quidem hic», inquit, «intercalaris
antequam quintus annus incipiat inserendus cum Aegypti matris
artium ratione consentit. Sed nihil in illorum mensibus
explicandis videtur operosum, quos tricenum dierum omnes habent,
eoque explicitis duodecim mensibus id est trecentis sexaginta
diebus exactis tunc inter Augustum atque Septembrem reliquos
quinque dies anno suo reddunt, adnectentes quarto quoque anno
exacto intercalarem, qui ex quadrantibus confit. [2] At hic non a
primo in ultimum mensis diem ad incrementum continuum numerus
accedit, sed post Kalendas dirigitur in Nonas, inde ad quasdam
Idus deflecti audio, post rursus ni fallor, immo ut nunc quoque
rettulisti, in sequentes Kalendas. [3] Quae omnia quid sibi
velint scire equidem vellem. Nam illud nec consequi posse me
spero, ut vocabula comprehendam quae singulis apud vos diebus
adduntur, dum alios fastos, <alios nefastos> variisque alios
nominibus nuncupatis. Nundinas quoque vestras nescire me fateor,
de quibus observatio tam diligens, tam cauta narratur. Haec nec
mihi erubescendum est ignorare peregrino, a te vero, Praetextate,
discere nec civem puderet.»

[4] Tunc Praetextatus «non solum tibi», inquit, «Hore, cum sis
Aegypto oriundus, sed ne nobis quidem quibus origo Romana est
erubescendum puto quaerere quod quaesitu dignum omnes veteres
putaverunt. Nam de Kalendis Nonis et Idibus deque feriarum variis
observationibus innumeros auctores cura quaestionis exercuit, et
ideo nos quae de his ab omnibus dicta sunt in unum breviter
colligimus. [5] Romulus cum ingenio acri quidem sed agresti
statum proprii ordinaret imperii, initium cuiusque mensis ex illo
sumebat die quo novam lunam contigisset videri. [6] Quia non
continuo evenit ut eodem die semper appareat, sed modo tardius,
modo celerius ex certis causis videri solet, contigit ut, cum
tardius apparuit, praecedenti mensi plures dies, aut cum
celerius, pauciores darentur, et singulis quibusque mensibus
perpetuam numeri legem primus casus addixit. Sic factum est ut
alii triginta et unum, alii undetriginta sortirentur dies. [7]
Omnibus tamen mensibus ex die Nonarum Idus nono die repraesentari
placuit, et inter Idus ac sequentes Kalendas constitutum est
sedecim dies esse numerandos. Ideo mensis uberior duos illos
quibus augebatur dies inter Kalendas suas et Nonas habebat. Hinc
aliis quintus a Kalendis dies, aliis septimus Nonas facit. [8]
Caesar tamen, ut supra diximus, stata sacra custodiens nec in
illis mensibus quibus binos adiecit dies ordinem voluit mutare
Nonarum, quia peractis totius mensis feriis dies suos rei divinae
cautus inseruit. [9] Priscis ergo temporibus, antequam fasti a
Cn. Flavio scriba invitis patribus in omnium notitiam
proderentur, pontifici minori haec provincia delegabatur, ut
novae lunae primum observaret aspectum visamque regi sacrificulo
nuntiaret. [10] Itaque sacrificio a rege et minore pontifice
celebrato idem pontifex calata, id est vocata, in Capitolium
plebe iuxta curiam Calabram, quae casae Romuli proxima est, quot
numero dies a Kalendis ad Nonas superessent pronuntiabat, et
quintanas quidem dicto quinquies verbo calo, septimanas repetito
septies praedicabat. [11] Verbum autem calo Graecum est, id est
voco, et hunc diem, qui ex his diebus qui calarentur primus
esset, placuit Kalendas vocari. Hinc et ipsi curiae ad quam
vocabantur Calabrae nomen datum est, et classi, quod omnis in eam
populus vocaretur. [12] Ideo autem minor pontifex numerum dierum
qui ad Nonas superessent calando prodebat, quod post novam lunam
oportebat Nonarum die populares qui in agris essent confluere in
urbem accepturos causas feriarum a rege sacrorum sciturosque
quid esset eo mense faciendum. [13] Vnde quidam hinc Nonas
aestimant dictas quasi novae initium observationis, vel quod ab
eo die semper ad Idus novem dies putentur, sicut apud Tuscos
Nonae plures habebantur, quod hi nono quoque die regem suum
salutabant et de propriis negotiis consulebant.

[14] Iduum porro nomen a Tuscis, apud quos is dies Itis vocatur,
sumptum est; Item autem illi interpretantur Iovis fiduciam. Nam,
cum Iovem accipiamus lucis auctorem (unde et Lucetium Salii in
carminibus canunt) et Cretenses Δία τὴν ἡμέραν vocant, ipsi
quoque Romani Diespitrem appellant ut diei patrem, [15] iure hic
dies Iovis fiducia vocatur, cuius lux non finitur cum solis
occasu sed splendorem diei et nocte continuat inlustrante luna,
quod semper in plenilunio id est medio mense fieri solet. Diem
igitur, qui vel nocturnis caret tenebris, Iovis fiduciam Tusco
nomine vocaverunt, unde et omnes Idus Iovis ferias observandas
sanxit antiquitas. [16] Alii putant Idus, quod ea die plena luna
videatur, a videndo "vidus" appellatas, mox litteram V detractam,
sicut contra, quod Graeci ἰδεῖν dicunt, nos V littera addita
"videre" dicimus. Nonnullis placet Idus dictas vocabulo Graeco,
οἷον ἀπὸ τοῦ εἴδους, quod eo die plenam speciem luna demonstret.
Sunt qui aestiment Idus ab ove iduli dictas, quam hoc nomine
vocant Tusci et omnibus Idibus Iovi immolatur a flamine. [17]
Nobis illa ratio nominis vero propior aestimatur, ut Idus vocemus
diem qui dividit mensem. "Iduare" enim Etrusca lingua "dividere"
est, unde "vidua" quasi "valde idua", id est "valde divisa", aut
"vidua", id est "a viro divisa". [18] Vt autem Idus omnes Iovi,
ita omnes Kalendas Iunoni tributas et Varronis et pontificalis
adfirmat auctoritas. Quod etiam Laurentes patriis religionibus
servant, qui et cognomen deae ex caerimoniis addiderunt,
Kalendarem Iunonem vocantes, sed et omnibus Kalendis a mense
Martio ad Decembrem huic deae [Kalendarum die] supplicant. [19]
Romae quoque Kalendis omnibus, praeter quod pontifex minor in
curia Calabra rem divinam Iunoni facit, etiam regina sacrorum, id
est regis uxor, porcam vel agnam in regia Iunoni immolat. A qua
etiam Ianum Iunonium cognominatum diximus, quod illi deo omnis
ingressus, huic deae cuncti Kalendarum dies videntur adscripti.
[20] Cum enim initia mensium maiores nostri ab exortu lunae
servaverint, iure Iunoni addixerunt Kalendas, lunam ac Iunonem
eandem putantes: vel quia luna per aërem meat, unde et Graeci
lunam Artemin nuncuparunt id est ἀερότομιν, quod aëra secat, Iuno
autem aëris arbitra est, merito initia mensium, id est Kalendas,
huic deae consecraverunt.

[21] Nec hoc praetermiserim, quod nuptiis copulandis Kalendas
Nonas et Idus religiosas, id est devitandas, censuerunt. Hi enim
dies praeter Nonas feriati sunt, feriis autem vim cuiquam fieri
piaculare est: ideo tunc vitantur nuptiae, in quibus vis fieri
virgini videtur. Sed Verrium Flaccum iuris pontificii
peritissimum dicere solitum refert Varro quia feriis tergere
veteres fossas liceret, novas facere ius non esset, ideo magis
viduis quam virginibus idoneas esse ferias ad nubendum. [22]
Subiciet aliquis: cur ergo Nonis, si feriatus dies non est,
prohibetur celebritas nuptiarum? Huius quoque rei in aperto causa
est. Nam quia primus nuptiarum dies verecundiae datur, postridie
autem nuptam in domo viri dominium incipere oportet adipisci et
rem facere divinam, omnes autem postriduani dies seu post
Kalendas sive post Nonas Idusve ex aequo atri sunt, ideo et Nonas
inhabiles nuptiis esse dixerunt, ne nupta aut postero die
libertatem auspicaretur uxoriam aut atro immolaret, quo nefas est
sacra celebrari.

16. [1] Sed quia nos ad commemorationem dierum ordo deduxit, de
hoc quoque quod Hori nostri consultatio continet pauca dicenda
sunt. [2] Numa ut in menses annum, ita in dies mensem quemque
distribuit, diesque omnes aut festos aut profestos aut intercisos
vocavit. Festi dis dicati sunt, profesti hominibus ob
administrandam rem privatam publicamque concessi, intercisi
deorum hominumque communes sunt. [3] Festis insunt sacrificia
epulae ludi feriae, profestis fasti comitiales comperendini stati
proeliares. Intercisi in se non in alia dividuntur: illorum enim
dierum quibusdam horis fas est, quibusdam fas non est ius
dicere. Nam cum hostia caeditur fari nefas est, inter caesa et
porrecta fari licet, rursus cum adoletur non licet. Ergo de
divisione festorum et profestorum dierum latius disserendum est.

[4] Sacra celebritas est vel cum sacrificia dis offeruntur vel
cum dies divinis epulationibus celebratur vel cum ludi in honorem
aguntur deorum vel cum feriae observantur. [5] Feriarum autem
publicarum genera sunt quattuor. Aut enim stativae sunt aut
conceptivae aut imperativae aut nundinae. [6] Et sunt stativae
universi populi communes certis et constitutis diebus ac mensibus
et in fastis statis observationibus adnotatae, in quibus
praecipue servantur Agonalia Carmentalia Lupercalia. Conceptivae
sunt quae quotannis a magistratibus vel a sacerdotibus
concipiuntur in dies vel certos vel etiam incertos ut sunt
Latinae Sementivae Paganalia Compitalia. Imperativae sunt quas
consules vel praetores pro arbitrio potestatis indicunt. Nundinae
sunt paganorum itemque rusticorum, quibus conveniunt negotiis
propriis vel mercibus provisuri. [7] Sunt praeterea feriae
propriae familiarum, ut familiae Claudiae vel Aemiliae seu Iuliae
sive Corneliae et si quas ferias proprias quaeque familia ex usu
domesticae celebritatis observat. [8] Sunt singulorum, uti
natalium fulgurumque susceptiones, item funerum atque
expiationum. Apud veteres quoque qui nominasset Salutem Semoniam
Seiam Segetiam Tutilinam ferias observabat, item flaminica
quotiens tonitrua audisset feriata erat donec placasset deos.

[9] Adfirmabant autem sacerdotes pollui ferias si indictis
conceptisque opus aliquod fieret. Praeterea regem sacrorum
flaminesque non licebat videre feriis opus fieri et ideo per
praeconem denuntiabant ne quid tale ageretur, et praecepti
neglegens multabatur. [10] Praeter multam vero adfirmabatur eum
qui talibus diebus imprudens aliquid egisset porco piaculum dare
debere. Prudentem expiare non posse Scaevola pontifex
adseverabat, sed Vmbro negat eum pollui qui opus vel ad deos
pertinens sacrorumve causa fecisset vel aliquid ad urgentem vitae
utilitatem respiciens actitasset. [11] Scaevola denique
consultus quid feriis agi liceret, respondit quod praetermissum
noceret. Quapropter si bos in specum decidisset eumque pater
familias adhibitis operis liberasset, non est visus ferias
polluisse, nec ille qui trabem tecti fractam fulciendo ab
imminenti vindicavit ruina. [12] Vnde et Maro omnium
disciplinarum peritus, sciens lavari ovem aut lanae purgandae aut
scabie curandae gratia, pronuntiavit tunc ovem per ferias licere
mersari, si hoc remedii causa fieret:

     balantumque gregem fluvio mersare salubri.
Adiciendo enim salubri ostendit avertendi morbi gratia tantum
modo, non etiam ob lucrum purgandae lanae causa fieri concessum.

[13] Haec de festis et qui inde nascuntur, qui etiam nefasti
vocantur; nunc de profestis et qui ex his procedunt loquemur, id
est fastis, comitialibus, comperendinis, statis, proeliaribus.

[14] Fasti sunt quibus licet fari praetori tria verba sollemnia,
"do dico addico"; his contrarii sunt nefasti. Comitiales sunt
quibus cum populo agi licet, et fastis quidem lege agi potest,
cum populo non potest, comitialibus utrumque potest; comperendini
quibus vadimonium licet dicere; stati qui iudicii causa cum
peregrino instituuntur, ut Plautus in Curculione,

     si status condictus cum hoste intercessit dies.
"Hostem" nunc more vetere significat "peregrinum". [15]
Proeliares ab iustis non segregaverim, siquidem iusti sunt
continui triginta dies quibus exercitu imperato vexillum russi
coloris in arce positum est, proeliares autem omnes quibus fas
est res repetere vel hostem lacessere. [16] Nam cum Latiar, hoc
est Latinarum sollemne, concipitur, item diebus Saturnaliorum,
sed et cum mundus patet, nefas est proelium sumere, [17] quia nec
Latinarum tempore, quo publice quondam indutiae inter populum
Romanum Latinosque firmatae sunt, inchoari bellum decebat, nec
Saturni festo, qui sine ullo tumultu bellico creditur imperasse,
nec patente mundo, quod sacrum Diti patri et Proserpinae dicatum
est, meliusque occlusa Plutonis fauce eundum ad proelium
putaverunt. [18] Vnde et Varro ita scribit: "mundus cum patet,
deorum tristium atque inferum quasi ianua patet. Propterea non
modo proelium committi, verum etiam dilectum rei militaris causa
habere ac militem proficisci, navem solvere, uxorem liberum
quaerendorum causa ducere religiosum est." [19] Vitabant veteres
ad viros vocandos etiam dies qui essent notati rebus adversis,
vitabant etiam ferias, sicut Varro in augurum libris scribit in
haec verba: "Viros vocare feriis non oportet: si vocavit,
piaculum esto." [20] Sciendum est tamen eligendi ad pugnandum
diem Romanis tunc fuisse licentiam, si ipsi inferrent bellum. At
cum exciperent, nullum obstitisse diem quo minus vel salutem suam
vel publicam defenderent dignitatem. Quis enim observationi
locus, cum eligendi facultas non supersit?

[21] Dies autem postriduanos ad omnia maiores nostri cavendos
putarunt, quos etiam atros velut infausta appellatione damnarunt.
Eosdem tamen nonnulli communes velut ad emendationem nominis
vocitaverunt. Horum causam Gellius Annalium libro quinto decimo
et Cassius Hemina Historiarum libro secundo referunt. [22] Anno
ab urbe condita trecentesimo sexagesimo tertio a tribunis militum
Vergilio Mallio Aemilio Postumio collegisque eorum in senatu
tractatum, quid esset propter quod totiens intra paucos annos
male esset adflicta res publica; [23] et ex praecepto patrum
Aquinium haruspicem in senatum venire iussum religionum
requirendarum gratia dixisse Q. Sulpicium tribunum militum ad
Alliam adversum Gallos pugnaturum rem divinam dimicandi gratia
fecisse postridie Idus Quintiles, item apud Cremeram, multisque
aliis temporibus et locis post sacrificium die postero celebratum
male cessisse conflictum. [24] Tunc patres iussisse ut ad
collegium pontificum de his religionibus referretur,
pontificesque statuisse postridie omnes Kalendas Nonas Idus atros
dies habendos, ut hi dies neque proeliares neque puri neque
comitiales essent. [25] Sed et Fabius Maximus Servilianus
pontifex in libro duodecimo negat oportere atro die parentare,
quia tunc quoque Ianum Iovemque praefari necesse est, quos
nominari atro die non oportet. [26] Ante diem quoque quartum
Kalendas vel Nonas vel Idus tamquam inominalem diem plerique
vitant. Eius observationis an religio ulla sit tradita quaeri
solet, sed nos nihil super ea re scriptum invenimus nisi quod Q.
Claudius Annalium quinto cladem illam vastissimam pugnae
Cannensis factam refert ante diem quartum Nonas Sextiles. [27] Ad
rem sane militarem nihil attinere notat Varro utrum fastus vel
nefastus dies sit, sed ad solas hoc actiones respicere privatas.

[28] Quod autem nundinas ferias dixi potest argui, quia Titius de
feriis scribens nundinarum dies non inter ferias retulit sed
tantum sollemnes vocavit, et quod Iulius Modestus adfirmat
Messala augure consulente pontifices, an nundinarum Romanarum
Nonarumque dies feriis tenerentur, respondisse eos nundinas sibi
ferias non videri, et quod Trebatius in libro primo religionum
ait nundinis magistratum posse manu mittere iudiciaque addicere.
[29] Sed contra Iulius Caesar sexto decimo auspiciorum libro
negat nundinis contionem advocari posse, id est cum populo agi,
ideoque nundinis Romanorum haberi comitia non posse. Cornelius
etiam Labeo primo fastorum libro nundinas ferias esse pronuntiat.
[30] Causam vero huius varietatis apud Granium Licinianum libro
secundo diligens lector inveniet. Ait enim nundinas Iovis ferias
esse, siquidem flaminica omnibus nundinis in regia Iovi arietem
soleat immolare, sed lege Hortensia effectum ut fastae essent,
uti rustici, qui nundinandi causa in urbem veniebant, lites
componerent. Nefasto enim die praetori fari non licebat. [31]
Ergo qui ferias dicunt a mendacio vindicantur patrocinio
vetustatis, qui contra sentiunt aestimatu aetatis quae legem
secuta est vera depromunt.

[32] Harum originem quidam Romulo adsignant, quem communicato
regno cum T. Tatio sacrificiis et sodalitatibus institutis
nundinas quoque adiecisse commemorant, sicut Tuditanus adfirmat.
[33] Sed Cassius Servium Tullium fecisse nundinas dicit, ut in
urbem ex agris convenirent urbanas rusticasque res ordinaturi.
Geminus ait diem nundinarum exactis iam regibus coepisse
celebrari, quia plerique de plebe repetita Servii Tullii memoria
parentarent ei nundinis. Cui rei etiam Varro consentit. [34]
Rutilius scribit Romanos instituisse nundinas ut octo quidem
diebus in agris rustici opus facerent, nono autem die intermisso
rure ad mercatum legesque accipiendas Romam venirent et ut scita
atque consulta frequentiore populo referrentur, quae trinundino
die proposita a singulis atque universis facile noscebantur. [35]
Vnde etiam mos tractus ut leges trinundino die promulgarentur.
Ea re etiam candidatis usus fuit in comitium nundinis venire et
in colle consistere unde coram possent ab universis videri. Sed
haec omnia neglegentius haberi coepta et post abolita, postquam
internundino etiam ob multitudinem plebis frequentes adesse
coeperunt. [36] Est etiam Nundina Romanorum dea a nono die
nascentium nuncupata, qui lustricus dicitur. Est autem dies
lustricus quo infantes lustrantur et nomen accipiunt; sed is
maribus nonus, octavus est feminis.

[37] Plene ut arbitror anni ac mensium constitutione digesta
habet Horus quoque noster quod de dierum vocabulis et
observatione consuluit. Et scire equidem velim numquid sit quod
argutus Niligena et gentis accola numerorum potentis ex hoc
ordine Romanae dispensationis inrideat, an Tuscum quoque Thybrim
aliquid ex disciplinis suis hausisse consentiat.»

[38] Subiecit Eustathius, «non solum Horus noster, gravis vir et
ornatus, sed nec quisquam alius ut aestimo tam futtilis posset
esse iudicii qui Romani anni sic ad unguem, ut aiunt, emendatum
ordinem non probaret; cui maiorem gratiam et tenax memoria et
luculenta oratio referentis adiecit. Nec mirum si haec digeries
morsum reprehensionis evasit, cui accersita est ab Aegypto
postremae correctionis auctoritas. [39] Nam Iulius Caesar ut
siderum motus, de quibus non indoctos libros reliquit, ab
Aegyptiis disciplinis hausit, ita hoc quoque ex eadem
institutione mutuatus est ut ad solis cursum finiendi anni tempus
extenderet. [40] Latii vero veteres incolae, quia nihil iam tum
discere ab Aegypto licebat, ad quam nullus illis commeatus
patebat, morem Graeciae in numerandis mensium diebus secuti sunt,
ut retroversum cedente numero ab augmento in diminutionem
computatio resoluta desineret. [41] Ita enim nos decimum diem,
deinde nonum et postea octavum dicimus, ut Athenienses δεκάτην
καὶ ἐνάτην φθίνοντος soliti sunt dicere. [42] Homerus quoque cum
ait,

     τοῦ μὲν φθίνοντος μηνός, τοῦ δ᾽ ἰσταμένοιο,
quid aliud nisi illum φθίνοντα dicit cuius paulatim deficientis
supputatio in nomen desinit secuturi et ἱστάμενον illum qui
praecedit numerum successurus priori in defectum meanti? [43]
Quod et Homerus vester Mantuanus, intellegens illud stare dici ad
quod acceditur, ait,

     stat sua cuique dies,
extremum diem stare dicens, quasi ad quem per omnes eatur. [44]
Idem poeta doctrina ac verecundia iuxta nobilis, sciens Romanos
veteres ad lunae cursum et sequentes ad solis anni tempora
digessisse, utriusque saeculi opinioni reverentiam servans, "vos
quoque", inquit,



     labentem caelo qui ducitis annum,
     Liber et alma Ceres,
     


tam lunam quam solem duces anni hac invocatione designans.»

17. [1] Hic Avienus: «hoc equidem mecum multum ac frequenter
agitavi, quid sit quod solem modo Apollinem, modo Liberum, modo
sub aliarum appellationum varietate veneremur. Et quia sacrorum
omnium praesulem esse te, Vetti Praetextate, divina voluerunt,
perge, quaeso, rationem mihi tantae sub uno numine in nominibus
diversitatis aperire.»

[2] Tum Vettius: «cave aestimes, mi Aviene, poetarum gregem, cum
de dis fabulantur, non ab adytis plerumque philosophiae semina
mutuari. Nam quod omnes paene deos, dumtaxat qui sub caelo sunt,
ad solem referunt, non vana superstitio sed ratio divina
commendat. [3] Si enim sol, ut veteribus placuit, dux et
moderator est luminum reliquorum et solus stellis errantibus
praestat, ipsarum vero stellarum cursus ordinem rerum humanarum,
ut quibusdam videtur, pro potestate disponunt, ut Plotino constat
placuisse, significant: necesse est ut solem, qui moderatur
nostra moderantes, omnium quae circa nos geruntur fateamur
auctorem. [4] Et sicut Maro, cum de una Iunone diceret, "quo
numine laeso," ostendit unius dei effectus varios pro variis
censendos esse numinibus, ita diversae virtutes solis nomina dis
dederunt. Vnde ἓν τὸ πᾶν sapientum principes prodiderunt. [5]
Virtutem igitur solis quae divinationi curationique praeest
Apollinem vocaverunt, quae sermonis auctor est Mercurii nomen
accepit. Nam quia sermo interpretatur cogitationes latentes,
Ἑρμῆς ἀπὸ τοῦ ἑρμηνεύειν propria appellatione vocitatus est. [6]
Virtus solis est quae fructibus <...> effectus eiusdem est qui
frugibus praeest. Et hinc natae sunt appellationes deorum [sicut]
ceterorum qui ad solem certa et arcana ratione referuntur et —ne
tanto secreto nuda praestetur adsertio— auctoritates veterum de
singulis consulamus.

[7] Apollinis nomen multiplici interpretatione ad solem refertur,
cuius rei ordinem pergam. Plato solem Ἀπόλλωνα cognominatum
scribit ἀπὸ τοῦ ἀποπάλλειν τὰς ἀκτῖνας id est a iactu radiorum;
Chrysippus [Apollinem], ὡς οὐχὶ τῶν πολλῶν καὶ φαύλων οὐσιῶν τοῦ
πυρὸς ὄντα, primam enim nominis litteram retinere significationem
negandi, ἢ ὅτι μόνος ἐστὶ καὶ οὐχὶ πολλοί, nam et Latinitas eum,
quia tantam claritudinem solus obtinuit, solem vocavit. [8]
Speusippus, quod ex multis ignibus constet vis eius ὡς ἀπὸ πολλῶν
οὐσιῶν πυρὸς αὐτοῦ συνεστῶτος, Cleanthes ὡς ἀπ᾽ ἄλλων καὶ ἄλλων
τόπων τὰς ἀνατολὰς ποιουμὲνου, quod ab aliis atque aliis locorum
declinationibus faciat ortus. [9] Cornificius arbitratur
Apollinem nominatum ἀπὸ τοῦ ἀναπολεῖν, id est quia intra
circuitum mundi quem Graeci πόλον appellant impetu latus ad ortus
refertur. Alii cognominatum Apollinem putant ὡς ἀπολλύντα τὰ
ζῶα, exanimat enim et perimit animantes cum pestem intemperie
caloris immittit, [10] ut Euripides in Phaethonte,



     ὦ χρυσοφεγγὲς ἥλι᾽, ὡς μ᾽ ἀπώλεσας,
     ὅθεν σ᾽ Ἀπόλλων ἐμφανῶς κλῄζει βροτός,
     


item Archilochus,



     ἄναξ Ἄπολλον, καὶ σὺ τοὺς μὲν αἰτίους
     σήμαινε καὶ σφας ὄλλυ᾽ ὥσπερ ὀλλύεις.
     


[11] Denique inustos morbo Ἀπολλωνοβλήτους καὶ ἡλιοβλήτους
appellant, et quia similes sunt solis effectibus effectus lunae
in iuvando nocendoque, ideo feminas certis adflictas morbis
σεληνοβλήτους et Ἀρτεμιδοβλήτους vocant. [12] Hinc est quod arcu
et sagittis Apollinis simulacra decorantur, ut per sagittas
intellegatur vis emissa radiorum, <unde Homerus>,



     αὐτὰρ ἔπειτ᾽ αὐτοῖσι βέλος ἐχεπευκὲς ἐφιεὶς
     βάλλ᾽.
     


[13] Idem auctor est et publicae sospitatis, quam creditur sol
animantibus praestare temperie. Sed quia perpetuam praestat
salubritatem et pestilens ab ipso casus rarior est, ideo
Apollinis simulacra manu dextera Gratias gestant, arcum cum
sagittis sinistra, quod ad noxam sit pigrior, et salutem manus
promptior largiatur. [14] Hinc est quod eidem adtribuitur medendi
potestas, quia temperatus solis calor morborum omnium fuga est.
Nam ὡς ἀπελαύνοντα τὰς νόσους Ἀπόλλωνα tamquam Ἀπέλλωνα
cognominatum putant. [15] Quae sententia Latinae quoque nominis
enuntiationi congruens fecit, ne huius dei nomen verteremus, ut
Apollinem apellentem mala intellegas, quem Athenienses Ἀλεξίκακον
appellant. Sed et Lindii colunt Apollinem Λοίμιον, hoc cognomine
finita pestilentia nuncupatum. Eadem opinio sospitalis et medici
dei in nostris quoque sacris fovetur. Namque virgines Vestales
ita indigitant: Apollo Medice, Apollo Paean. [16] Cum ergo sint
huiusce sideris, id est solis, duo maximi effectus, alter quo
calore temperato iuvat mortalium vitam, alter quo iactu radiorum
nonnumquam pestiferum virus immittit, duo eademque cognomina
circa singulos effectus propriis enuntiationibus signant,
appellantes deum Ἰήιον atque Παιᾶνα. Quae cognomina utrique
effectui apta sunt, ut sit Ἰήιος ἀπὸ τοῦ ἰᾶσθαι, id est a
sanando, et Παιὰν ἀπὸ τοῦ παύειν τὰς ἀνίας, et rursus Ἰήιος ἀπὸ
τοῦ ἱέναι, ab immitendo [βέλος ἐχεπευκὲς ἐφιείς], et Παιὰν ἀπὸ
τοῦ παίειν, a feriendo. [17] Obtinuit tamen ut cum sanitatem dari
sibi precantur, ἴη Παιάν per Η litteram enuntient, id est medere
Paean; cum autem ἵε Παιάν per Ε litteram dicunt cum adspiratione
prioris litterae, significant hoc dici in aliquem adversa
precatione, βάλε Παιάν, id est immitte feriendo. Qua voce ferunt
Latonam usam cum Apollinem hortaretur impetum Pythonis incessere
sagittis, cuius rei naturalem rationem suo loco reddam. [18] Hanc
vocem, id est ἵε Παιάν, confirmasse fertur oraculum Delphicum
Atheniensibus petentibus opem dei adversus Amazonas Theseo
regnante. Namque inituros bellum iussit his ipsis verbis semet
ipsum auxiliatorem invocare hortarique. [19] Apollodorus in libro
quarto decimo περὶ τῶν θεῶν Ἰήιον solem scribit: ita appellari
Apollinem ἀπὸ τοῦ κατὰ τὸν κόσμον ἵεσθαι καὶ ἰέναι, quod sol per
orbem impetu fertur. [20] Sed Timotheus ita:



     σύ τε ὦ τὸν ἀεὶ πόλον οὐράνιον
     λαμπραῖς ἀκτῖσιν ἥλιε βάλλων
     πέμψον ἑκαβόλον ἐχθροῖς βέλος
     σᾶς ἀπὸ νεύρας ὦ ἵε Παιάν.
     


[21] Eundem deum praestantem salubribus causis Οὔλιον appellant,
id est sanitatis auctorem, ut ait Homerus:

     οὖλέ τε καὶ μάλα χαῖρε.
Maeandrius scribit Milesios Ἀπόλλωνι Οὐλίῳ pro salute sua
immolare. Pherecydes refert Thesea cum in Cretam ad Minotaurum
duceretur, vovisse pro salute atque reditu suo Ἀπόλλωνι Οὐλίῳ καὶ
Ἀρτέμιδι Οὐλίᾳ. [22] Nec mirum si gemini effectus variis
nominibus celebrantur, cum alios quoque deos ex contrario in
eadem re duplici censeri et potestate accipiamus et nomine, ut
Neptunum quem alias Ἐνοσίχθονα id est terram moventem, alias
Ἀσφαλίωνα id est stabilientem vocant. item Mercurius hominum
mentes vel oculos et excitat et sopit, ut ait poeta:



     εἵλετο δὲ ῥάβδον, τῇ τ᾽ ἀνδρῶν ὄμματα θέλγει,
     <ὧν ἐθέλει, τοὺς δ᾽ αὖτε καὶ ὑπνώοντας ἐγείρει>.
     


[23] Vnde et Apollinem, id est solem, modo sospitatem modo pestem
significantibus cognominibus adoramus; cum tamen pestis quae ab
eo noxiis immititur aperte hunc deum bonis propugnare significet.
[24] Hinc est quod apud Pachynum Siciliae promuntorium Apollo
Libystinus eximia religione celebratur. Nam cum Libyes invasuri
Siciliam classem appulissent ad id promuntorium, Apollo, qui ibi
colitur, invocatus ab incolis immissa hostibus peste et paene
cunctis subita morte interceptis Libystinus cognominatus est.
[25] Nostris quoque continetur annalibus similis eiusdem dei
praesentiae maiestas. Nam cum ludi Romae Apollini celebrarentur
ex vaticinio Marcii vatis carmineque Sibyllino, repentino hostis
adventu plebs ad arma excitata occurrit hosti, eoque tempore
nubes sagittarum in adversos visa ferri et hostem fugavit et
victores Romanos ad spectacula dei sospitalis reduxit. Hinc
intellegitur proelii causa, non pestilentiae sicut quidam
aestimant, ludos institutos.

[26] Haec est autem huius aestimationis ratio quod tunc sol super
ipsum nostrae habitationis verticem fulget. Nam Cancer in
aestivo tropico est, in quo meante sole radii temperatam nostram
non eminus sed superne demissi rectis fulgoribus lustrant. Vnde
aestimatum est a nonnullis ad propitiandum tunc maxime deum
caloris Apollinaribus litari. [27] Sed invenio in litteris hos
ludos victoriae, non valitudinis causa, ut quidam annalium
scriptores memorant, institutos. Bello enim Punico hi ludi ex
libris Sibyllinis primum sunt instituti suadente Cornelio Rufo
decemviro, qui propterea Sibylla cognominatus est et postea
corrupto nomine primus coepit Sylla vocitari. [28] Fertur autem
in carminibus Marcii vatis, cuius duo volumina inlata sunt in
senatum, inventum esse ita scriptum:

{@ hostem, Romani, si ex agro expellere vultis, vomicam quae
gentium venit longe, Apollini censeo vovendos ludos qui quotannis
comiter Apollini fiant. His ludis faciendis praesit is praetor
qui ius populo plebique dabit summum. Decemviri Graeco ritu
hostiis sacra faciant. Hoc si recte facietis, gaudebitis semper
fietque res publica melior: nam is divus extinguet perduelles
vestros qui vestros campos pascunt placide. @}

[29] Ex hoc carmine cum procurandi gratia dies unus rebus divinis
impensus esset, postea senatus consultum factum uti decemviri,
quo magis instruerentur de ludis Apollini agundis reque divina
recte facienda, libros Sibyllinos adirent. In quibus cum eadem
reperta nuntiatum esset, censuerunt patres Apollini ludos
vovendos faciendosque, inque eam rem duodecim milia aeris
praetori et duas hostias maiores dari, decemvirisque praeceptum
ut Graeco ritu hisce hostiis sacrum facerent, Apollini bove
aurato et capris duabus albis auratis, Latonae bove femina
aurata. Ludos in circo populus coronatus spectare iussus.

[30] Haec praecipue traditur origo ludorum Apollinarium. Nunc ex
aliis quoque huius dei nominibus eundem esse Apollinem et solem
probemus. [31] Λοξίας cognominatur, ut ait Oenopides, ὅτι
ἐκπορεύεται τὸν λοξὸν κύκλον ἀπὸ δυσμῶν ἐπ᾽ ἀνατολὰς κινούμενος,
id est quod obliquum circulum ab occasu ad orientem pergit; aut,
ut Cleanthes scribit, ἐπειδὴ καθ᾽ ἕλικας κινεῖται· λοξαὶ γάρ εἰσι
καὶ αὗται, quod flexuosum iter pergit, ἢ ὅτι λοξὰς τὰς ἀκτῖνας
ἵησιν ἐφ᾽ ἡμᾶς βορείους ὅντας νότειος ὤν, vel quod transversos in
nos a meridie immitit radios, cum simus ad ipsum
septentrionales. [32] Δήλιος cognominatur ἀπὸ τοῦ δῆλα καὶ φανερὰ
πάντα ποιεῖν τῷ φωτί, quod inluminando omnia clara demonstret.

[33] Φοῖβος appellatur, ut ait Cornificius, ἀπὸ τοῦ φοιτᾶν βίᾳ,
quod vi fertur, plerique autem a specie et nitore Φοῖβον id est
καθαρὸν καὶ λαμπρόν, dictum putant. [34] Item Φάνητα appellant
ἀπὸ τοῦ φαίνειν, et Φανεόν, ἐπειδὴ φαίνεται νέος, quia sol
cotidie renovat sese, unde Vergilius "mane novum".

[35] Camerienses, qui sacram Soli incolunt insulam, Ἀειγενέτῃ
Apollini immolant, τῷ τὸν ἥλιον ἀεὶ γίγνεσθαι καὶ ἀεὶ γεννᾶν, id
est quod semper exoriens gignitur quodque ipse generat universa
inseminando fovendo producendo alendo augendoque.

[36] Apollinis Lycii plures accipimus cognominis causas.
Antipater Stoicus Lycium Apollinem nuncupatum scribit ἀπὸ τοῦ
λευκαίνεσθαι πάντα φωτίζοντος ἡλίου. Cleanthes Lycium Apollinem
appellatum notat quod, veluti lupi pecora rapiunt, ita ipse
quoque umorem eripit radiis. [37] Prisci Graecorum primam lucem,
quae praecedit solis exortus, λύκην appellaverunt ἀπὸ τοῦ λευκοῦ.
Id temporis hodieque λυκόφως cognominant. [38] De quo tempore
poeta ita scribit:

     ἧμος δ᾽ οὔτ᾽ ἄρ πω ἠώς, ἔτι δ᾽ ἀμφιλύκη νύξ,
idem Homerus,

     εὔχεο δ᾽ Ἀπόλλωνι Λυκηγενέϊ κλυτοτόξῳ,
quod significat τῷ γεννῶντι τὴν λύκην, id est qui generat exortu
suo lucem. Radiorum enim splendor propinquantem solem longe
lateque praecedens atque caliginem paulatim extenuans tenebrarum
parit lucem. [39] Neque minus Romani, ut pleraque alia ex Graeco,
ita et lucem videntur a λύκῃ figurasse. Annum quoque
vetustissimi Graecorum λυκάβαντα appellabant τὸν ὑπὸ τοῦ λύκου id
est sole βαινόμενον καὶ μετρούμενον. [40] Λύκον autem solem
vocari etiam Lycopolitana Thebaidos civitas testimonio est, quae
pari religione Apollinem itemque lupum, hoc est λύκον, colit, in
utroque solem venerans, quod hoc animal rapit et consumit omnia
in modum solis, ac plurimum oculorum acie cernens tenebras noctis
evincit. [41] Ipsos quoque λύκους a λύκῃ id est a prima luce
appellatos quidam putant, quia hae ferae maxime id tempus aptum
rapiendo pecori observant, quod antelucanum post nocturnam famem
ad pastum stabulis expellitur.

[42] Apollinem Πατρῷον cognominaverunt non propria gentis unius
aut civitatis religione sed ut auctorem progenerandarum omnium
rerum, quod sol umoribus exsiccatis ad progenerandum omnibus
praebuit causam, ut ait Orpheus,

     πατρὸς ἔχοντα νόον καὶ ἐπίφρονα βουλήν.
Vnde nos quoque Ianum patrem vocamus, solem sub hac appellatione
venerantes. [43] Νόμιον Ἀπόλλωνα cognominaverunt non ex officio
pastorali et fabula per quam fingitur Admeti regis pecora
pavisse, sed quia sol pascit omnia quae terra progenerat. [44]
Vnde non unius generis sed omnium pecorum pastor canitur ut apud
Homerum Neptuno dicente

     Φοῖβε, σὺ δ᾽ εἰλίποδας ἕλικας βοῦς βουκολέεσκες,
atque idem apud eundem poetam equarum pastor significatur, ut
ait,



     τὰς ἐν Φηρίῃ θρέψ᾽ ἀργυρότοξος Ἀπόλλων,
     ἄμφω θηλείας, φόβον Ἄρηος φορεούσας.
     


[45] Praeterea aedes ut ovium pastoris sunt apud Camirenses
Ἐπιμηλίου, apud Naxios Ποιμνίου itemque deus Ἀρνοκόμης colitur,
et apud Lesbios Ναπαῖος; et multa sunt cognomina per diversas
civitates ad dei pastoris officium tendentia. Quapropter universi
pecoris antistes et vere pastor agnoscitur.

[46] Apollo Ἐλελεὺς appellatur ἀπὸ τοῦ ἐλίττεσθαι περὶ τὴν γῆν,
quod aeterno circa terram meatu veluti volvi videtur, ut ait
Euripides,

     Ἥλιε, θοαῖς ἵπποισιν ἑλίσσων φλόγα,
ἢ ὅτι συναλισθέντος πολλοῦ πυρὸς περιπολεῖ, ut ait Empedocles:

     οὕνεκ᾽ ἀναλισθεὶς μέγαν οὐρανὸν ἀμφιπολεύει.
Platon ἀπὸ τοῦ συναλίζειν καὶ συναθροίζειν τοὺς ἀνθρώπους, ὅταν
ἀνατείλῃ, quod exoriens homines conducit in coetum.

[47] Apollo Χρυσοκόμας cognominatur a fulgore radiorum, quas
vocant comas aureas solis, unde et Ἀκερσικόμης, quod numquam
radii possunt a fonte lucis avelli; item Ἀργυρότοξος, quod
enascens per summum orbis ambitum velut arcus quidam figuratur
alba et argentea specie, ex quo arcu radii in modum emicant
sagittarum. [48] Σμινθεὺς cognominatur, ὅτι ζέων θεῖ, quia
fervens currit, ἐπεὶ καιόμενος ὁρᾶται νέος, vel quod, cum omnia
ardentia consumantur, hic suo calore candens semper novus
constat. Item Ἀπόλλων Κιλλαῖος, ὅτι τὰς κινήσεις λαιὰς ποιεῖ,
semper nobis ab austro currens. [49] Θυμβραῖος Ἀπόλλων ὁ τοὺς
ὄμβρους θείς, quod est deus imbricitor; Ἀπόλλων Φιλήσιος, quod
lumen eius exoriens amabile amicissima veneratione consalutamus.

[50] Ἀπόλλων Πύθιος οὐκ ἀπὸ τῆς πεύσεως, id est non a
consultatione oraculorum dictus a physicis aestimatur, sed ἀπὸ
τοῦ πύθειν, id est σήπειν, quod numquam sine vi caloris
efficitur. [51] Hinc ergo Πύθιον dictum aestimant, licet hoc
nomen ex nece draconis inditum deo Graeci fabulentur, quae tamen
fabula non abhorret ab intellectu naturalis arcani, quod
apparebit si percurratur ordo qui de Apolline nascente narratur,
sicut paulo superius enarraturum me esse promisi.

[52] Latonae Apollinem Dianamque pariturae Iuno dicitur
obstitisse, sed ubi quandoque partus effusus est, draconem
ferunt, qui Πύθων vocitabatur, invasisse cunas deorum
Apollinemque in prima infantia sagittis beluam confecisse. [53]
Quod ita intellegendum naturalis ratio demonstrat. Namque post
chaos ubi primum coepit confusa deformitas in rerum formas et in
elementa enitescere, terraque adhuc umida substantia molli atque
instabili sede nutaret, convalescente paulatim aetherio calore
atque inde seminibus in eam igneis defluentibus, haec sidera
edita esse creduntur et solem quidem maxima vi caloris in superna
raptum, lunam vero umidiore et velut femineo sexu naturali
quodam pressam tepore inferiora tenuisse, tamquam ille magis
substantia patris constet, haec matris, [54] siquidem Latonam
physici volunt terram videri, cui diu intervenit Iuno ne numina
quae diximus ederentur: hoc est aër, qui tunc umidus adhuc
gravisque obstabat aetheri ne fulgor luminum per umoris aërii
densitatem tamquam e cuiusdam partus progressione fulgeret. [55]
Sed divinae providentiae vicit instantia, quae creditur iuvisse
partum. Ideo in insula Delo ad confirmandam fidem fabulae aedes
Providentiae, quam ναὸν Προνοίας Ἀθηνᾶς appellant, apta religione
celebratur. [56] Propterea in insula dicuntur enati, quod ex
mari nobis oriri videntur. Haec insula ideo Delos vocatur, quia
ortus et quasi partus luminum omnia facit δῆλα, id est aperta
clarescere.

[57] Haec est autem de nece draconis ratio naturalis, ut scribit
Antipater Stoicus. Nam terrae adhuc umidae exhalatio, meando in
supera volubili impetu atque inde sese, postquam calefacta est,
instar serpentis mortiferi in infera revolvendo, corrumpebat
omnia vi putredinis, quae non nisi ex calore et umore generatur,
ipsumque solem densitate caliginis obtegendo videbatur quodammodo
lumen eius eximere: sed divino fervore radiorum tandem velut
sagittis incidentibus extenuata exsiccata enecta, interempti
draconis ab Apolline fabulam fecit. [58] Est et alia ratio
draconis perempti. Nam solis meatus licet ab ecliptica linea
numquam recedat, sursum tamen ac deorsum ventorum vices certa
deflexione variando iter suum velut flexum draconis involvit.
[59] Vnde Euripides:



     πυριγενὴς δὲ δράκων ὁδὸν ἡγεῖται ταῖς τετραμόρφοις
     ὥραις ζευγνὺς ἁρμονίᾳ πλούτου πολύκαρπον ὄχημα.
     


Sub hac ergo appellatione caelestis itineris sol cum confecisset
suum cursum, draconem confecisse dicebatur. Inde fabula exorta
est de serpentis nece. [60] Sagittarum autem nomine non nisi
radiorum iactus ostenditur, qui tunc longissimi intelleguntur quo
tempore altissimus sol diebus longissimis solstitio aestivo
conficit annuum cursum, inde Ἑκηβόλος et Ἑκατηβόλος dictus ἕκαθεν
τὰς ἀκτῖνας βάλλων, e longissimo altissimoque radios in terram
usque demittens.

[61] De Pythii cognomine sufficere ista potuissent, ni haec
quoque se ratio eiusdem appellationis ingereret. Cum enim sol in
signo Cancri aestivum solstitium facit, in quo est longissimi
diei terminus, et inde retrogressum agit ad diminutionem dierum,
Pythius eo tempore appellatur ὡς πύματον θέων, ὅ ἐστιν τὸν
τελευταῖον δρόμον τρέχων. [62] Idem ei nomen convenit et cum
Capricornum rursus ingrediens ultimum brevissimi diei cursum
intellegitur peregisse, et ideo in alterutro signorum peracto
annuo spatio draconem Apollo, id est flexuosum iter suum, ibi
confecisse memoratur. Hanc opinionem Cornificius in Etymis
retulit. [63] Ideo autem iis duobus signis quae portae solis
vocantur, Cancro et Capricorno, haec nomina contigerunt, quod
cancer animal retro atque oblique cedit eademque ratione sol in
eo signo obliquum ut solet incipit agere retrogressum, caprae
vero consuetudo haec in pastu videtur ut semper altum pascendo
petat, sed et sol in Capricorno incipit ab imis in alta remeare.

[64] Ἀπόλλωνα Διδυμαῖον vocant, quod geminam speciem sui numinis
praefert ipse inluminando formandoque lunam. Etenim ex uno fonte
lucis gemino sidere spatia diei et noctis inlustrat, unde et
Romani solem sub nomine et specie Iani Didymaei Apollinis
appellatione venerantur. [65] Ἀπόλλωνα Δέλφιον vocant, quod quae
obscura sunt claritudine lucis ostendit ἐκ τοῦ δηλοῦν τὰ ἀφανῆ
aut, ut Numenio placet, quasi unum et solum. Ait enim prisca
Graecorum lingua δέλφον unum vocari. Vnde et frater, inquit,
ἀδελφός dicitur quasi iam non unus. [66] Hieropolitani praeterea,
qui sunt gentis Assyriorum, omnes solis effectus atque virtutes
ad unius simulacri barbati speciem redigunt eumque Apollinem
appellant. [67] Huius facies prolixa in acutum barba figurata
est, eminente super caput calatho. Simulacrum thorace munitum
est, dextera erectam tenet hastam superstante Victoriae parvulo
signo, sinistra floris porrigit speciem summisque ab umeris
Gorgoneum velamentum redimitum anguibus tegit scapulas. Aquilae
propter <caput> exprimunt instar volatus, ante pedes imago
feminea est, cuius dextera laevaque sunt signa feminarum; ea
cingit flexuoso volumine draco. [68] Radios in terram superne
iaci barba demissa significat. Calathus aureus surgens in altum
monstrat aetheris summam, unde solis creditur esse substantia.
Hastae atque loricae argumento imago adiungitur Martis, quem
eundem ac solem esse procedens sermo patefaciet. Victoria
testatur cuncta submitti huius sideris potestati. Floris species
florem rerum protestatur, quas hic deus inseminat progenerat
fovet nutrit maturatque. [69] Species feminea terrae imago est,
quam sol desuper inlustrat. Signa duo aeque feminea quibus
ambitur hylen naturamque significant confamulantes, et draconis
effigies flexuosum iter sideris monstrat. Aquilae propter
altissimam velocitatem volatus altitudinem solis ostendunt. [70]
Addita est Gorgonea vestis, quod Minerva quam huius praesidem
accipimus solis virtus sit, sicut et Porphyrius testatur Minervam
esse virtutem solis quae humanis mentibus prudentiam
subministrat. Nam ideo haec dea Iovis capite prognata memoratur,
id est de summa aetheris parte edita, unde origo solis est.

18. [1] Haec quae de Apolline diximus possunt etiam de Libero
dicta existimari. Nam Aristoteles, qui Theologumena scripsit,
Apollinem et Liberum patrem unum eundemque deum esse cum multis
aliis argumentis adserat, etiam apud Ligyreos ait in Thracia esse
adytum Libero consecratum ex qua redduntur oracula. Sed in hoc
adyto vaticinaturi plurimo mero sumpto, uti apud Clarium aqua
pota, effantur oracula. [2] Apud Lacedaemonios etiam in sacris
quae Apollini celebrant, Hyacinthia vocantes, hedera coronantur
Bacchico ritu. [3] Item Boeotii, Parnassum montem Apollini
sacratum esse memorantes, simul tamen in eodem et oraculum
Delphicum et speluncas Bacchicas uni deo consecratas colunt; unde
et Apollini et Libero patri in eodem monte res divina
celebratur. [4] Quod cum et Varro et Granius Flaccus adfirment,
etiam Euripides his docet:



     Διόνυσος θύρσοισι καὶ νεβρῶν δοραῖς
     καθαπτὸς ἐν πεύκαισι Παρνασσὸν κάτα
     πηδᾷ χορεύων.
     


[5] In hoc monte Parnasso Bacchanalia alternis annis aguntur, ubi
et Satyrorum, ut adfirmant, frequens cernitur coetus et
plerumque voces propriae exaudiuntur, itemque cymbalorum crepitus
ad aures hominum saepe perveniunt. [6] Et ne quis opinetur
diversis dis Parnassum montem dicatum, idem Euripides in
Licymnio, Apollinem Liberumque unum eundemque deum esse
significans, scribit,

     δέσποτα φιλόδαφνε Βάκχε, παιὰν Ἄπολλον εὔλυρε.
Ad eandem sententiam Aeschylus,

     ὁ κισσεὺς Ἀπόλλων ὁ Βακχεῖος ὁ μάντις.
[7] Sed licet —illo prius adserto eundem esse Apollinem ac solem
edoctoque postea ipsum esse Liberum patrem qui Apollo est— nulla
ex his dubitatio sit solem ac Liberum patrem eiusdem numinis
habendum, absolute tamen hoc argumentis liquidioribus adstruetur.
[8] In sacris enim haec religiosi arcani observatio tenetur, ut
sol cum in supero id est in diurno hemisphaerio est, Apollo
vocitetur: cum in infero id est nocturno, Dionysus qui est Liber
pater habeatur. [9] Item Liberi patris simulacra partim puerili
aetate, partim iuvenis fingunt, praeterea barbata specie, senili
quoque, ut Graeci eius quem Βασσαρέα, item quem Βρισέα appellant,
et ut in Campania Neapolitani celebrant Ἥβωνα cognominantes.
[10] Hae autem aetatum diversitates ad solem referuntur, ut
parvulus videatur hiemali solstitio, qualem Aegyptii proferunt ex
adyto die certa, quod tunc brevissimo die veluti parvus et
infans videatur, exinde autem procedentibus augmentis aequinoctio
vernali similiter atque adulescentis adipiscitur vires figuraque
iuvenis ornatur. Postea statuitur eius aetas plenissima effigie
barbae solstitio aestivo, quo tempore summum sui consequitur
augmentum. Exinde per deminutiones veluti senescenti quarta forma
deus figuratur. [11] Item in Thracia eundem haberi solem atque
Liberum accipimus, quem illi Sebazium nuncupantes magnifica
religione celebrant, ut Alexander scribit, eique deo in colle
Zilmisso aedes dicata est specie rotunda, cuius medium interpatet
tectum. Rotunditas aedis monstrat huiusce sideris speciem,
summoque tecto lumen admittitur, ut appareat solem cuncta vertice
summo lustrare lucis inmissu, et quia oriente eo universa
patefiunt. [12] Orpheus quoque solem volens intellegi ait inter
cetera:



     τήκων αἰθέρα δῖον ἀκίνητον πρὶν ἐόντα
     ἐξανέφηνε θεοῖσιν ὁρᾶν κάλλιστον ἰδέσθαι,
     ὃν δὴ νῦν καλέουσι Φάνητά τε καὶ Διόνυσον
     Εὐβουλῆα τ᾽ ἄνακτα καὶ Ἀνταύγην ἀρίδηλον·
     ἄλλοι δ᾽ ἄλλο καλοῦσιν ἐπιχθονίων ἀνθρώπων.
     Πρῶτος δ᾽ ἐς φάος ἦλθε, Διόνυσος δ᾽ ἐπεκλήθη,
     οὕνεκα δινεῖται κατ᾽ ἀπείρονα μακρὸν Ὄλυμπον·
     ἀλλαχθεὶς δ᾽ ὄνομ᾽ ἔσχε, προσωνυμίας πρὸς ἑκάστων
     παντοδαπὰς κατὰ καιρὸν, ἀμειβομένοιο χρόνοιο.
     


[13] Φάνητα dixit solem ἀπὸ τοῦ φῶτὸς καὶ φανεροῦ, id est a
lumine atque inluminatione, quia cunctis visitur cuncta
conspiciens. Διόνυσος, ut ipse vates ait, ἀπὸ τοῦ δινεῖσθαι καὶ
περιφέρεσθαι, id est quod circumferatur in ambitum. [14] Vnde
Cleanthes ita cognominatum scribit ἀπὸ τοῦ διανύσαι, quia
cotidiano impetu ab oriente ad occasum diem noctemque faciendo
caeli conficit cursum.

[15] Physici Διόνυσον Διὸς νοῦν, quia solem mundi mentem esse
dixerunt. Mundus autem vocatur caelum, quod appellant Iovem. Vnde
Aratus de caelo dicturus ait, ἐκ Διὸς ἀρχώμεσθα.

[16] Liber a Romanis appellatur, quod liber et vagus est, ut ait
Laevius,



     Hac qua sol vagus igneas habenas
     immittit propius iugatque terrae.
     


[17] Idem versus Orphaici Εὐβουλῆα vocantes boni consilii hunc
deum praestitem monstrant. Nam si conceptu mentis consilia
nascuntur, mundi autem mentem solem esse opinantur auctores, a
quo in homines manat intellegendi principium, merito boni
consilii solem antistitem crediderunt. [18] Solem Liberum esse
manifeste pronuntiat Orpheus hoc versu:

     Ἥλιος, ὃν Διόνυσον ἐπίκλησιν καλέουσιν.
Et is quidem versus absolutior, ille vero eiusdem vatis
operosior:

     εἷς Ζεὺς εἷς Ἀίδης εἷς Ἥλιος εἷς Διόνυσος.
[19] Huius versus auctoritas fundatur oraculo Apollinis Clarii,
in quo aliud quoque nomen soli adicitur, qui in isdem sacris
versibus inter cetera vocatur ΙΑΩ. Nam consultus Apollo Clarius
quis deorum habendus sit qui vocatur ΙΑΩ, ita effatus est:



     [20] ὄργια μὲν δεδαῶτας ἐχρῆν νηπευθέα κεύθειν,
     εἰ δ᾽ ἄρα τοι παύρη σύνεσις καὶ νοῦς ἀλαπαδνός.
     Φράζεο τὸν πάντων ὕπατον θεὸν ἔμμεν ΙΑΩ,
     χείματι μέν τ᾽ Ἀίδην, Δία δ᾽ εἴαρος ἀρχομένοιο,
     Ἠέλιον δὲ θέρευς, μετοπώρου δ᾽ ἁβρὸν Ἰακχον.
     


[21] Huius oraculi vim, numinis nominisque interpretationem, qua
Liber pater et sol ΙΑΩ significatur, exsecutus est Cornelius
Labeo in libro cui titulus est De oraculo Apollinis Clarii.

[22] Item Orpheus, Liberum atque Solem unum esse deum eundemque
demonstrans, de ornatu vestituque eius in sacris Liberalibus ita
scribit:



     ταῦτά τε πάντα τελεῖν ἦρι σκευῇ πυκάσαντα
     σῶμα θεοῦ μίμημα περικλύτοῦ ἠελίοιο·
     πρῶτα μὲν οὖν φλογέαις ἐναλίγκιον ἀκτίνεσσιν
     πέπλον φοινίκεον πυρὶ εἴκελον ἀμφιβαλέσθαι·
     αὐτὰρ ὕπερθε νεβροῖο παναίολον εὐρὺ καθάψαι
     δέρμα πολύστικτον θηρὸς κατὰ δεξιὸν ὦμον,
     ἄστρων δαιδαλέων μίμημ᾽ ἱεροῦ τε πόλοιο.
     Εἶτα δ᾽ ὕπερθε νεβρῆς χρύσεον ζωστῆρα βαλέσθαι,
     παμφανόωντα, πέριξ στέρνων φορέειν, μέγα σῆμα,
     εὐθὺς ὅτ᾽ ἐκ περάτων γαίης φαέθων ἀνορούων
     χρυσείαις ἀκτῖσι βάλῃ ῥόον Ὠκεανοῖο,
     αὐγὴ δ᾽ ἄσπετος ᾖ, ἀνὰ δὲ δρόσῳ ἀμφιμιγεῖσα
     μαρμαίρῃ δίνῃσιν ἑλισσομένη κατὰ κύκλον,
     πρόσθε θεοῦ· ζωστὴρ δ᾽ ἄρ᾽ ὑπὸ στέρνων ἀμετρήτων
     φαίνεται Ὠκεανοῦ κύκλος, μέγα θαῦμα ἰδέσθαι.
     


[23] Hinc et Vergilius sciens Liberum patrem solem esse et
Cererem lunam, qui pariter fertilitatibus glebae et maturandis
frugibus vel nocturno temperamento vel diurno calore moderantur,
"vestro", ait,



     si munere tellus
     Chaoniam pingui glandem mutavit arista.
     


[24] Solem vero terrenae esse fecunditatis auctorem idem poeta
profano mox docuit exemplo, cum ait,

     saepe etiam steriles incendere profuit agros,
et reliqua. Si enim hominum commento ignis adhibitus multiplex
praestat auxilium, quid adscribendum est aetherio solis calori?

19. [1] Quae de Libero patre dicta sunt, haec Martem eundem ac
solem esse demonstrant: siquidem plerique Liberum cum Marte
coniungunt, unum deum esse monstrantes. Vnde Bacchus Ἐνυάλιος
cognominatur, quod est inter propria Martis nomina. [2] Colitur
etiam apud Lacedaemonios simulacrum Liberi patris hasta insigne,
non thyrso. Sed et cum thyrsum tenet, quid aliud quam latens
telum gerit? Cuius mucro hedera lambente protegitur, quod
ostendit vinculo quodam patientiae obligandos impetus belli.
Habet enim hedera vinciendi obligandique naturam. Nec non et
calor vini, cuius Liber pater auctor est, saepe homines ad
furorem bellicum usque propellit. [3] Igitur propter cognatum
utriusque effectus calorem Martem ac Liberum unum eundemque deum
esse voluerunt. Certe Romani utrumque patris appellatione
venerantur, alterum Liberum patrem, alterum Marspitrem, id est
Martem patrem cognominantes. [4] Hinc etiam Liber pater bellorum
potens probatur, quod eum primum ediderunt auctorem triumphi. Cum
igitur Liber pater idem ac sol sit, Mars vero idem ac Liber
pater, Martem solem esse quis dubitet? [5] Accitani etiam,
Hispana gens, simulacrum Martis radiis ornatum maxima religione
celebrant, Neton vocantes. [6] Et certe ratio naturalis exigit ut
di caloris caelestis parentes magis nominibus quam re
substantiaque divisi sint: fervorem autem quo animus excandescit
excitaturque alias ad iram, alias ad virtutes, nonnumquam ad
temporalis furoris excessum, per quas res etiam bella nascuntur,
Martem cognominaverunt; cuius vim poeta exprimendo et
similitudini ignis adplicando ait:

     μαίνετο δ᾽ ὡς ὅτ᾽ Ἄρης ἐγχέσπαλος ἠ᾽ ὀλοὸν πῦρ.
In summa pronuntiandum est effectum solis, de quo fervor
animorum, de quo calor sanguinis excitatur, Martem vocari.

[7] Vt vero Mercurius sol probetur, superius edocta suffragio
sunt. Eundem enim esse Apollinem atque Mercurium vel hinc
apparet, quod apud multas gentes stella Mercurii ad Apollinis
nomen refertur et quod Apollo Musis praesidet, Mercurius
sermonem, quod est Musarum munus, impertit. [8] Praeter hoc
quoque Mercurium pro sole censeri multa documenta sunt. Primum
quod simulacra Mercurii pennatis alis adornantur, quae res
monstrat solis velocitatem. [9] Nam quia mentis potentem
Mercurium credimus appellatumque ita intellegimus ἀπὸ τοῦ
ἑρμηνεύειν, et sol mundi mens est, summa est autem velocitas
mentis, ut ait Homerus,

     ὡς εἰ πτερὸν ἠὲ νόημα,
ideo pennis Mercurius quasi ipsa natura solis ornatur. [10] Hoc
argumentum Aegyptii lucidius absolvunt, ipsius solis simulacra
pennata fingentes, quibus color apud illos non unus est. Alterum
enim caerulea specie, alterum clara fingunt. Ex his clarum
superum et caeruleum inferum vocant, inferi autem nomen soli
datur, cum in inferiore hemisphaerio, id est hiemalibus signis,
cursum suum peragit, superi, cum partem zodiaci ambit aestivam.
[11] Eadem circa Mercurium sub alia fabula fictio est, cum inter
superos et inferos deos administer ac nuntius aestimatur. [12]
Argiphontes praeterea cognominatur non quod Argum peremerit, quem
ferunt per ambitum capitis multorum oculorum luminibus ornatum
custodisse Iunonis imperio Inachi filiam Io, eius deae paelicem,
conversam in bovis formam: sed sub huiusmodi fabula Argus est
caelum stellarum luce distinctum, quibus inesse quaedam species
caelestium videtur oculorum. [13] Caelum autem Argum vocari
placuit a candore et velocitate, παρὰ τὸ λευκὸν καὶ ταχύ. Et
videtur terram desuper observare, quam Aegyptii hieroglyphicis
litteris cum significare volunt, ponunt bovis figuram. Is ergo
ambitus caeli stellarum luminibus ornatus tunc aestimatur enectus
a Mercurio, cum sol diurno tempore obscurando sidera veluti
enecat, vi luminis sui conspectum eorum auferendo mortalibus.

[14] Pleraque etiam simulacra Mercurii quadrato statu figurantur,
solo capite insignita et virilibus erectis, quae figura
significat solem mundi esse caput et rerum satorem, omnemque vim
eius non in quodam divisorum ministerio membrorum, sed in sola
mente consistere, cuius sedes in capite est. [15] Quattuor latera
eadem ratione finguntur qua et tetrachordum Mercurio creditur
attributum. Quippe significat hic numerus vel totidem plagas
mundi vel quattuor vices temporum quibus annus includitur, vel
quod duobus aequinoctiis duobusque solstitiis zodiaci ratio
distincta est, ut lyra Apollini chordarum septem tot caelestium
sphaerarum motus praestat intellegi, quibus solem moderatorem
natura constituit. [16] In Mercurio solem coli etiam ex caduceo
claret, quod Aegyptii in specie draconum maris et feminae
coniunctorum figuraverunt Mercurio consecrandum. Hi dracones
parte media voluminis sui in vicem nodo quem vocant Herculis
obligantur, primaeque partes eorum, reflexae in circulum, pressis
osculis ambitum circuli iungunt, et post nodum caudae revocantur
ad capulum caducei ornanturque alis ex eadem capuli parte
nascentibus. [17] Argumentum caducei ad genituram quoque hominum,
quae genesis appellatur, Aegyptii protendunt, deos praestites
homini nascenti quattuor adesse memorantes, Δαίμονα Τύχην Ἔρωτα
Ἀνάγκην. Et duo priores solem ac lunam intellegi volunt quod sol
auctor spiritus caloris ac luminis humanae vitae genitor et
custos est et ideo nascentis Δαίμων (id est deus) creditur, luna
Τύχη, quia corporum praesul est quae fortuitorum varietate
iactantur; Amor osculo significatur, Necessitas nodo. [18] Cur
pennae adiciantur iam superius absolutum est. Ad huiusmodi
argumenta draconum praecipue volumen electum est propter iter
utriusque sideris flexuosum.

20. [1] Hinc est quod simulacris et Aesculapii et Salutis draco
subiungitur, quod hi ad solis naturam lunaeque referuntur. Et est
Aesculapius vis salubris de substantia solis subveniens animis
corporibusque mortalium. Salus autem naturae lunaris effectus est
quo corpora animantum iuvantur salutifero firmata temperamento.
[2] Ideo ergo simulacris eorum iunguntur figurae draconum, quia
praestant ut humana corpora velut infirmitatis pelle deposita ad
pristinum revirescant vigorem, ut revirescunt dracones per annos
singulos pelle senectutis exuta. Propterea et ad ipsum solem
species draconis refertur, quia sol semper velut a quadam imae
depressionis senecta in altitudinem suam ut in robur revertitur
iuventutis. [3] Esse autem draconem inter praecipua solis
argumenta etiam nominis fictione monstratur, quod sit nuncupatus
ἀπὸ τοῦ δέρκειν id est videre. Nam ferunt hunc serpentem acie
acutissima et pervigili naturam sideris huius imitari atque ideo
aedium adytorum oraculorum thesaurorum custodiam draconibus
adsignari. [4] Aesculapium vero eundem esse atque Apollinem non
solum hinc probatur quod ex illo natus creditur, sed quod ei et
vis divinationis adiungitur. Nam Apollodorus in libris quibus
titulus est Περὶ θεῶν scribit quod Aesculapius divinationibus et
auguriis praesit. [5] Nec mirum, siquidem medicinae atque
divinationum consociatae sunt disciplinae. Nam medicus vel
commoda vel incommoda in corpore futura praenoscit, sicut ait
Hippocrates oportere medicum dicere de aegro, τά τε παρεόντα καὶ
τὰ προγεγονότα καὶ τὰ μέλλοντα ἔσεσθαι, id est,

     quae sint, quae fuerint, quae mox ventura sequentur.
Quod congruit divinationibus quae sciunt

     τά τ᾽ ἔοντα τά τ᾽ ἐσσόμενα πρό τ᾽ ἐόντα.
[6] Sed nec Hercules a substantia solis alienus est: quippe
Hercules ea est solis potestas quae humano generi virtutem ad
similitudinem praestat deorum. Nec aestimes Alcmena apud Thebas
Boeotias natum solum vel primum Herculem nuncupatum: immo post
multos atque postremus ille hac appellatione dignatus est
honoratusque hoc nomine quia nimia fortitudine meruit nomen dei
virtutem regentis. [7] Ceterum deus Hercules religiose quidem et
apud Tyron colitur, verum sacratissima et augustissima Aegyptii
cum religione venerantur ultraque memoriam, quae apud illos retro
longissima est, ut carentem initio colunt. [8] Ipse creditur et
Gigantas interemisse cum caelo propugnaret quasi virtus deorum.
Gigantas autem quid aliud fuisse credendum est quam hominum
quandam impiam gentem deos negantem et ideo aestimatam deos
pellere de caelesti sede voluisse? [9] Horum pedes in draconum
volumina desinebant, quod significat nihil eos rectum, nihil
superum cogitasse, totius vitae eorum gressu atque processu in
inferna mergente. Ab hac gente sol poenas debitas vi pestiferi
caloris exegit. [10] Et re vera Herculem solem esse vel ex nomine
claret. Ἡρακλῆς enim quid aliud est nisi Ἥρας (id est aëris)
κλέος? Quae porro alia aëris gloria est nisi solis illuminatio,
cuius recessu profunditate occulitur tenebrarum? [11] Praeterea
sacrorum administrationes apud Aegyptios multiplici actu
multiplicem dei adserunt potestatem, significantes Herculem hunc
esse τὸν ἐν πᾶσι καὶ διὰ πάντων ἥλιον. [12] Ex re quoque alibi
terrarum gesta argumentum non vile colligitur. Nam Theron rex
Hispaniae citerioris cum ad expugnandum Herculis templum ageretur
furore instructus exercitu navium, Gaditani ex adverso venerunt
provecti navibus longis commissoque proelio adhuc aequo Marte
consistente pugna, subito in fugam versae sunt regiae naves
simulque improviso igne correptae conflagraverunt. Paucissimi qui
superfuerant hostium capti indicaverunt apparuisse sibi leones
proris Gaditanae classis superstantes ac subito suas naves
immissis radiis, quales in Solis capite pinguntur, exustas.

[13] Eidem Aegypto adiacens civitas, quae conditorem Alexandrum
Macedonem gloriatur, Sarapin atque Isin cultu paene attonitae
venerationis observat. Omnem tamen illam venerationem soli se sub
illius nomine testatur impendere, vel dum calathum capiti eius
infigunt vel dum simulacro signum tricipitis animantis adiungunt.
[14] Quod exprimit medio eodemque maximo capite leonis effigiem,
dextra parte caput canis exoritur mansueta specie blandientis,
pars vero laeva cervicis rapacis lupi capite finitur easque
formas animalium draco conectit volumine suo, capite redeunte ad
dei dexteram qua compescitur monstrum. [15] Ergo leonis capite
monstratur praesens tempus, quia condicio eius inter praeteritum
futurumque actu praesenti valida fervensque est. Sed et
praeteritum tempus lupi capite signatur, quod memoria rerum
transactarum rapitur et aufertur. Item canis blandientis effigies
futuri temporis designat eventum, de quo nobis spes, licet
incerta, blanditur. Tempora autem cui nisi proprio famularentur
auctori? Cuius vertex insignitus calatho et altitudinem sideris
monstrat et potentiam capacitatis ostendit, quia in eum omnia
terrena redeunt dum inmisso calore rapiuntur. [16] Accipe nunc
quid de sole vel Sarapi pronuntietur oraculo. Nam Sarapis, quem
Aegyptii deum maximum prodiderunt, oratus a Nicocreonte Cypriorum
rege quis deorum haberetur, his versibus sollicitam religionem
regis instruxit:



     [17]εἰμὶ θεὸς τοιόσδε μαθεῖν, οἷόν κ᾽ ἐγὼ εἴπω·
     οὐράνιος κόσμος κεφαλή, γαστὴρ δὲ θάλασσα,
     γαῖα δέ μοι πόδες εἰσί, τὰ δ᾽ οὔατ᾽ ἐν αἰθέρι κεῖται,
     ὄμμα τε τηλαυγὲς λαμπρὸν φάος ἠελίοιο.
     


[18] Ex his apparet Sarapis et solis unam et individuam esse
naturam. Isis iuncta religione celebratur, quae est vel terra vel
natura rerum subiacens soli. Hinc est quod continuatis uberibus
corpus deae omne densetur, quia vel terrae vel rerum naturae altu
nutritur universitas.

21. [1] Adonin quoque solem esse non dubitabitur inspecta
religione Assyriorum, apud quos Veneris Aphacitidis et Adonis
maxima olim veneratio viguit, quam nunc Phoenices tenent. Nam
physici terrae superius hemisphaerium, cuius partem incolimus,
Veneris appellatione coluerunt, inferius vero hemisphaerium
terrae Proserpinam vocaverunt. [2] Ergo apud Assyrios sive
Phoenicas lugens inducitur dea, quod sol, annuo gressu per
duodecim signorum ordinem pergens, partem quoque hemisphaerii
inferioris ingreditur, quia de duodecim signis zodiaci sex
superiora, sex inferiora censentur. [3] Et cum est in
inferioribus et ideo dies breviores facit, lugere creditur dea,
tamquam sole raptu mortis temporalis amisso et a Proserpina
retento, quam numen terrae inferioris circuli et antipodum
diximus. Rursumque Adonin redditum Veneri credi volunt cum sol,
evictis sex signis inferioris ordinis, incipit nostri circuli
lustrare hemisphaerium cum incremento luminis et dierum. [4] Ab
apro autem tradunt interemptum Adonin, hiemis imaginem in hoc
animali fingentes, quod aper hispidus et asper gaudet locis
umidis lutosis pruinaque contectis proprieque hiemali fructu
pascitur glande. Ergo hiems veluti vulnus est solis quae et lucem
eius nobis minuit et calorem, quod utrumque animantibus accidit
morte. [5] Simulacrum huius deae in monte Libano fingitur capite
obnupto, specie tristi, faciem manu laeva intra amictum
sustinens; lacrimae visione conspicientium manare creduntur. Quae
imago, praeter quod lugentis est ut diximus deae, terrae quoque
hiemalis est, quo tempore obnupta nubibus sole viduata stupet,
fontesque veluti terrae oculi uberius manant, agrique interim suo
cultu vidui maestam faciem sui monstrant. [6] Sed cum sol
emersit ab inferioribus partibus terrae vernalisque aequinoctii
transgreditur fines augendo diem, tunc est Venus laeta et
pulchra: virent arva segetibus, prata herbis, arbores foliis.
Ideo maiores nostri Aprilem mensem Veneri dicaverunt.

[7] Similiter Phryges, fabulis et sacrorum administrationibus
immutatis, circa Matrem Deum et Attinem eadem intellegi
praestant. [8] Quis enim ambigat Matrem Deum terram haberi? Haec
dea leonibus vehitur, validis impetu atque fervore animalibus,
quae natura caeli est, cuius ambitu aër continetur qui vehit
terram. [9] Solem vero sub nomine Attinis ornant fistula et
virga. Fistula ordinem spiritus inaequalis ostendit, quia venti,
in quibus nulla aequalitas est, propriam sumunt de sole
substantiam; virga potestatem solis adserit qui cuncta moderatur.
[10] Praecipuam autem solis in his caerimoniis verti rationem
hinc etiam potest colligi, quod ritu eorum catabasi finita
simulationeque luctus peracta, celebratur laetitiae exordium a.
d. octavum Kalendas Apriles. Quem diem Hilaria appellant, quo
primum tempore sol diem longiorem nocte protendit.

[11] Idem sub diversis nominibus religionis effectus est apud
Aegyptios cum Isis Osirin luget. Nec in occulto est neque aliud
esse Osirin quam solem, nec Isin aliud esse quam terram (ut
diximus) naturamve rerum, eademque ratio quae circa Adonin et
Attinem vertitu, in Aegyptia quoque religione luctum et laetitiam
vicibus annuae administrationis alternat. [12] Hunc Osirin
Aegyptii ut solem esse adserant, quotiens hieroglyphicis litteris
suis exprimere volunt, insculpunt sceptron inque eo speciem
oculi exprimunt, et hoc signo Osirin monstrant, significantes
hunc deum solem esse regalique potestate sublimem cuncta
despicere, quia solem Iovis oculum appellat antiquitas. [13] Apud
eosdem Apollo, qui est sol, Horus vocatur, ex quo et horae
viginti quattuor quibus dies noxque conficitur nomen acceperunt
et quattuor tempora quibus annuus orbis impletur ὧραι vocantur.

[14] Idem Aegyptii volentes ipsius solis nomine dicare simulacrum
figuravere raso capite sed dextra parte crine remanente.
Servatus crinis docet solem naturae rerum numquam esse in operto,
dempti autem capilli residente radice monstrant hoc sidus etiam
tempore quo non visitur a nobis rursum emergendi, uti capillos,
habere substantiam. [15] Eodem argumento significatur et tempus
quo angusta lux est cum velut abrasis incrementis angustaque
manente extantia, ad minimum diei sol pervenit spatium, quod
veteres appellavere brumale solstitium, brumam a brevitate dierum
cognominantes, id est βραχὺ ἦμαρ. Ex quibus latebris vel
angustiis rursus emergens, ad aestivum hemisphaerium tamquam
enascens in augmenta porrigitur et tunc ad regnum suum pervenisse
iam creditur. [16] Propterea Aegyptii animal in zodiaco
consecravere ea caeli parte qua maxime annuo cursu sol valido
effervet calore Leonisque inibi signum domicilium solis appellant
quia id animal videtur ex natura solis substantiam ducere, [17]
primum quia impetu et calore praestat animalia uti praestat sol
sidera, validusque est leo pectore et priore corporis parte ac
degenerat posterioribus membris, aeque solis vis prima parte diei
ad meridiem increscit, vel prima parte anni a vere in aestatem,
mox elanguescens deducitur vel ad occasum, qui diei, vel ad
hiemem quae anni pars videtur esse posterior. Idemque oculis
patentibus atque igneis cernitur semper, ut sol patenti igneoque
oculo terram conspectu perpetuo atque infatigabili cernit.

[18] Nec solus Leo sed signa quoque universa zodiaci ad naturam
solis iure referuntur. Et ut ab Ariete incipiam, magna illi
concordia est: nam is per menses sex hibernos sinistro incubat
lateri, ab aequinoctio verno supra dextrum latus, sicut et sol ab
eodem tempore dextrum hemisphaerium, reliquo ambit sinistrum.
[19] Ideo et Ammonem, quem deum solem occidentem Libyes
existimant, arietinis cornibus fingunt, quibus maxime id animal
valet sicut sol radiis. Nam et apud Graecos ἀπὸ τοῦ κάρα κριὸς
appellatur.

[20] Taurum vero ad solem referri multiplici ratione Aegyptius
cultus ostendit, vel quia apud Heliupolim taurum soli
consecratum, quem Mneuim cognominant, maxime colunt, vel quia bos
Apis in civitate Memphi solis instar excipitur, vel quia in
oppido Hermunthi magnifico Apollinis templo consecratum soli
colunt taurum, Buchin cognominantes, insignem miraculis
convenientibus naturae solis. [21] Nam et per singulas horas
mutare colores adfirmatur et hirsutus setis dicitur in adversum
nascentibus contra naturam omnium animalium. Vnde habetur velut
imago solis in adversam mundi partem nitentis.

[22] Gemini autem, qui alternis mortibus vivere creduntur, quid
aliud nisi solem unum eundemque significant, modo descendentem in
ima mundi, modo mundi in summam altitudinem resurgentem?

[23] Cancer obliquo gressu quid aliud nisi iter solis ostendit,
qui viam numquam rectam sed per illam semper meare sortitus est,

     obliquus qua se signorum verteret ordo?
Maximeque in illo signo sol a cursu supero incipit obliquus
inferiora iam petere. De Leone iam supra dictum est.

[24] Virgo autem, quae manu aristam refert, quid aliud quam
δύναμις ἡλιακή quae fructibus curat? Et ideo Iustitia creditur
quae sola facit nascentes fructus ad usus hominum pervenire.

[25] Scorpius totus, in quo Libra est, naturam solis imaginatur,
qui hieme torpescit et transacta hac aculeum rursus erigit vi
sua, nullum natura damnum ex hiberno torpore perpessa.

[26] Sagittarius qui omnium zodiaci domiciliorum imus atque
postremus est, ideo ex homine in feram per membra posteriora
degenerat, quasi postremis partibus suis a superis in inferna
detrusus; sagittam tamen iacit quod indicat tunc quoque
universorum constare vitam radio solis vel ab ima parte
venientis.

Capricornus ab infernis partibus ad supera solem reducens, caprae
naturam videtur imitari, quae dum pascitur ab imis partibus
semper prominentium scopulorum alta deposcit.

[27] Aquarius nonne ipsam vim solis ostendit? Vnde enim imber
caderet in terras nisi solis calor ad supera traheret umorem,
cuius refusio pluvialis est copia?

In ultimo ordine zodiaci Pisces locati sunt, quos consecravit
soli non aliqua naturae suae imaginatio ut cetera, sed ostentatio
potentiae sideris, a quo vita non solum aëriis terrenisque
animalibus datur, sed illis quoque quorum conversatio aquis mersa
velut a conspectu solis exulat. Tanta est vis solis ut abstrusa
quoque penetrando vivificet.

22. [1] Et ut ad solis multiplicem potestatem revolvatur oratio,
Nemesis quae contra superbiam colitur quid aliud est quam solis
potestas, cuius ista natura est ut fulgentia obscuret et
conspectui auferat, quaeque sunt in obscuro inluminet offeratque
conspectui?

[2] Pan ipse, quem vocant Inuum, sub hoc habitu quo cernitur
solem se esse prudentioribus permittit intellegi. [3] Hunc deum
Arcades colunt appellantes τὸν τῆς ὕλης κύριον, non silvarum
dominum sed universae substantiae materialis dominatorem
significari volentes, cuius materiae vis universorum corporum,
seu illa divina sive terrena sint, componit essentiam. [4] Ergo
Inui cornua barbaeque prolixa demissio naturam lucis ostendunt,
qua sol et ambitum caeli superioris inluminat et inferiora
conlustrat, unde Homerus de eo ait:

     ὤρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν.
Quid fistula vel virga significent superius in habitu Attinis
expressimus. [5] Quod in caprae pedes desinit, haec argumenti
ratio est, quia materia, quae in omnem substantiam sole
dispensante porrigitur, divinis de se corporibus effectis in
terrae finitur elementum. [6] Ad huius igitur extremitatis signum
pedes huius animalis electi sunt, quod et terrenum esset et
tamen semper peteret alta pascendo, sicut sol, vel cum radios
superne demittit in terras vel cum se recolligit, in montibus
visitur. [7] Huius Inui amor et deliciae Ἠχώ creditur nullius
oculis obnoxia, quod significat harmoniam caeli, quae soli amica
est quasi sphaerarum omnium de quibus nascitur moderatori nec
tamen potest nostris umquam sensibus deprehendi.

[8] Saturnus ipse, qui auctor est temporum et ideo a Graecis
immutata littera Κρόνος quasi Χρόνος vocatur, quid aliud nisi sol
intellegendus est cum tradatur ordo elementorum temporum
numerositate distinctus, luce patefactus, nexus aeternitate
conductus, visione discretus, quae omnia actum solis ostendunt?

23. [1] Nec ipse Iuppiter rex deorum naturam solis videtur
excedere, sed eundem esse Iovem ac solem claris docetur indiciis.
Nam cum ait Homerus,



     Ζεὺς γὰρ ἐς Ὠκεανὸν μετ᾽ ἀμύμονας Αἰθιοπῆας
     χθιζὸν ἔβη μετὰ δαῖτα, θεοὶ δ᾽ἅμα πάντες ἕποντο,
     δωδεκάτῃ δέ τοι αὖθις ἐλεύσεται Οὔλυμπόνδε,
     


[2] Iovis appellatione solem intellegi Cornificius scribit, cui
unda Oceani velut dapes ministrat. Ideo enim, sicut et Posidonius
et Cleanthes adfirmant, solis meatus a plaga quae usta dicitur
non recedit, quia sub ipsa currit Oceanus qui terram et ambit et
dividit, omnium autem physicorum adsertione constat calorem umore
nutriri. [3] Nam quod ait θεοὶ δ᾽ ἅμα πάντες ἕποντο, sidera
intelleguntur, quae cum eo ad occasus ortusque cotidiano impetu
caeli feruntur eodemque aluntur umore. Θεοὺς enim dicunt sidera
et stellas ἀπὸ τοῦ θέειν, id est τρέχειν, quod semper in cursu
sint, ἢ ἀπὸ τοῦ θεωρεῖσθαι. [4] Addit poeta δωδεκάτῃ δέ τοι
αὖθις, non dierum sed horarum significans numerum, quibus
referuntur ad hemisphaerii superioris exortum. [5] Intellectum
nostrum in eandem sententiam ducunt etiam de Timaeo Platonis haec
verba:

{@ ὁ μὲν δὴ μέγας ἡγεμὼν ἐν οὐρανῷ Ζεὺς ἐλαύνων πτηνὸν ἅρμα
πρῶτος πορεύεται διακοσμῶν πάντα καὶ ἐπιμελούμενος• τῷ δὲ ἕπεται
στρατιὰ θεῶν καὶ δαιμόνων κατὰ ἕνδεκα μέρη κεκοσμημένη. Μένει δὲ
Ἑστία ἐν θεῶν οἴκῳ μόνη. @}

His enim verbis magnum in caelo ducem solem vult sub appellatione
Iovis intellegi, alato curru velocitatem sideris monstrans. [6]
Nam quia in quocumque signo fuerit praestat omnia signa et sidera
signorumque praestites deos, videtur cunctos deos ducatu praeire
ornando cuncta ordinandoque atque ideo velut exercitum eius
ceteros deos haberi per undecim signorum partes distributos, quia
ipse duodecimi signi, in quocumque signo fuerit, locum occupat.
[7] Nomen autem daemonum cum deorum appellatione coniungit, aut
quia di sunt δαήμονες, id est scientes futuri, aut ut Posidonius
scribit in libris quibus titulus est Περὶ ἡρώων καὶ δαιμόνων,
quia ex aetheria substantia parta atque divisa qualitas illis
est, sive ἀπὸ τοῦ δαιομένου, id est καιομένου, seu ἀπὸ τοῦ
δαιομένου, hoc est μεριζομένου. [8] Quod autem addit μένει δὲ
Ἑστία ἐν θεῶν οἴκῳ μόνη, significat quia haec sola, quam terram
esse accipimus, manet immobilis intra domum deorum, id est intra
mundum, ut ait Euripides:



     καὶ Γαῖα μῆτερ· Ἑστίαν δέ σ᾽ οἱ σοφοὶ
     βροτῶν καλοῦσιν ἡμένην ἐν αἰθέρι.
     


[9] Hinc quoque ostenditur quid de sole et Iove sit sentiendum
cum alibi dicitur:

     πάντα ἰδὼν Διὸς ὀφθαλμὸς καὶ πάντα νοήσας,
et alibi:

     Ἠέλιος θ᾽, ὃς πάντ᾽ ἐφορᾷς καὶ πάντ᾽ ἐπακούεις,
unde utrumque constat una potestate censendum.

[10] Assyrii quoque solem sub nomine Iovis, quem Δία Ἡλιουπολίτην
cognominant, maximis caerimoniis celebrant in civitate quae
Heliupolis nuncupatur. Eius dei simulacrum sumptum est de oppido
Aegypti quod et ipsum Heliupolis appellatur, regnante apud
Aegyptios Senemure seu idem Senepos nomine fuit, perlatumque est
primum in eam per Opiam legatum Deleboris regis Assyriorum
sacerdotesque Aegyptios quorum princeps fuit Partemetis diuque
habitum apud Assyrios postea Heliupolin commigravit. [11] Cur ita
factum quaque ratione Aegypto profectum in haec loca ubi nunc
est postea venerit rituque Assyrio magis quam Aegyptio colatur,
dicere supersedi, quia ad praesentem non attinet causam. [12]
Hunc vero eundem Iovem solemque esse cum ex ipso sacrorum ritu
tum ex habitu dinoscitur. Simulacrum enim aureum specie imberbi
instat dextera elevata cum flagro in aurigae modum; laeva tenet
fulmen et spicas, quae cuncta Iovis solisque consociatam
potentiam monstrant. [13] Huius templi religio etiam divinatione
praepollet, quae ad Apollinis potestatem refertur, qui idem atque
sol est. Vehitur enim simulacrum dei Heliupolitani ferculo, uti
vehuntur in pompa ludorum circensium deorum simulacra, et subeunt
plerumque provinciae proceres raso capite, longi temporis
castimonia puri, ferunturque divino spiritu, non suo arbitrio sed
quo deus propellit vehentes, ut videmus apud Antium promoveri
simulacra Fortunarum ad danda responsa.

[14] Consulunt hunc deum et absentes missis diplomatibus
consignatis, rescribitque ordine ad ea quae consultatione addita
continentur. Sic et imperator Traianus initurus ex ea provincia
Parthiam cum exercitu, constantissimae religionis hortantibus
amicis, qui maxima huiusce numinis ceperant experimenta, ut de
eventu consuleret rei coeptae, egit Romano consilio, prius
explorando fidem religionis, ne forte fraus subesset humana: et
primum misit signatos codicillos ad quos sibi rescribi vellet.
[15] Deus iussit adferri chartam eamque signari puram et mitti,
stupentibus sacerdotibus ad eiusmodi factum. Ignorabant quippe
condicionem codicillorum. Hos cum maxima admiratione Traianus
excepit, quod ipse quoque puris tabellis cum deo egisset. [16]
Tunc aliis codicillis conscriptis signatisque consuluit an Romam
perpetrato bello rediturus esset. Vitem centurialem deus ex
muneribus in aede dedicatis deferri iussit divisamque in partes
sudario condi ac proinde ferri. Exitus rei obitu Traiani apparuit
ossibus Romam relatis. Nam fragmentis species reliquiarum, vitis
argumento casus futuri tempus ostensum est.

[17] Et ne sermo per singulorum nomina deorum vagetur, accipe
quid Assyrii de potentia solis opinentur. Deo enim, quem summum
maximumque venerantur, Adad nomen dederunt. Eius nominis
interpretatio significat unus unus. [18] Hunc ergo ut
potentissimum adorant deum sed subiungunt eidem deam nomine
Adargatin omnemque potestatem cunctarum rerum his duobus
attribuunt, solem terramque intellegentes nec multitudine nominum
enuntiantes divisam eorum per omnes species potestatem, sed
argumentis quibus ornantur significantes multiplicem praestantiam
duplicis numinis. [19] Ipsa autem argumenta solis rationem
loquuntur. Namque simulacrum Adad insigne cernitur radiis
inclinatis, quibus monstratur vim caeli in radiis esse solis qui
demittuntur in terram. Adargatidis simulacrum sursum versum
reclinatis radiis insigne est monstrando radiorum vi superne
missorum enasci quaecumque terra progenerat. [20] Sub eodem
simulacro species leonum sunt, eadem ratione terram esse
monstrantes qua Phryges finxere Matrem Deum id est terram
leonibus vehi.

[21] Postremo potentiam solis ad omnium potestatum summitatem
referri indicant theologi, qui in sacris hoc brevissima
precatione demonstrant dicentes, Ἥλιε παντοκράτορ, κόσμου πνεῦμα,
κόσμου δύναμις, κόσμου φῶς. [22] Solem esse omnia et Orpheus
testatur his versibus:



     κέκλυθι τηλεπόρου δίνης ἑλικαυγέα κύκλον
     οὐρανίαις στροφάλιγξι περίδρομον αἰὲν ἑλίσσων,
     ἀγλαὲ Ζεῦ Διόνυσε, πάτερ ποντου, πάτερ αἴης,
     Ἥλιε παγγενέτορ πανταίολε χρυσεοφεγγές.»
     


24. [1] Hic cum Praetextatus fecisset loquendi finem, omnes in
eum adfixis vultibus admirationem stupore prodebant. Dein laudare
hic memoriam, ille doctrinam, cuncti religionem, adfirmantes
hunc esse unum arcanae deorum naturae conscium qui solus divina
et adsequi animo et eloqui posset ingenio. [2] Inter haec
Euangelus, «equidem», inquit, «miror potuisse tantorum potestatem
numinum comprehendi; verum quod Mantuanum nostrum ad singula,
cum de divinis sermo est, testem citatis, gratiosius est quam ut
iudicio fieri putetur. [3] An ego credam quod ille, cum diceret
"Liber et alma Ceres" pro sole ac luna, non hoc in alterius
poetae imitationem posuit, ita dici audiens, cur tamen diceretur
ignorans? [4] Nisi forte, ut Graeci omnia sua in immensum
tollunt, nos quoque etiam poetas nostros volumus philosophari,
cum ipse Tullius, qui non minus professus est philosophandi
studium quam loquendi, quotiens aut de natura deorum aut de fato
aut de divinatione disputat, gloriam quam oratione conflavit
incondita rerum relatione minuat.»

[5] Tum Symmachus: «De Cicerone, Euangele, qui conviciis
impenetrabilis est, post videbimus; nunc quia cum Marone nobis
negotium est, respondeas volo utrum poetae huius opera
instituendis tantum pueris idonea iudices, an alia illis altiora
inesse fatearis. Videris enim mihi ita adhuc Vergilianos habere
versus qualiter eos pueri magistris praelegentibus canebamus.»

[6] «Immo pueri cum essemus, Symmache, sine iudicio mirabamur,
inspicere autem vitia nec per magistros nec per aetatem licebat.
Quae tamen non pudenter quisquam negabit, cum ipse confessus sit.
Qui enim moriens poema suum legavit igni, quid nisi famae suae
vulnera posteritati subtrahenda curavit? [7] Nec immerito.
Erubuit quippe de se futura iudicia, si legeretur petitio deae
precantis filio arma a marito cui soli nupserat nec ex eo prolem
suscepisse se noverat, vel si mille alia multum pudenda seu in
verbis modo Graecis modo barbaris seu in ipsa dispositione operis
deprehenderentur.»

[8] Cumque adhuc dicentem omnes exhorruissent, subtexuit
Symmachus: «haec est quidem, Euangele, Maronis gloria ut nullius
laudibus crescat, nullius vituperatione minuatur, verum ista quae
proscindis defendere quilibet potest ex plebeia grammaticorum
cohorte, ne Servio nostro, qui priscos, ut mea fert opinio,
praeceptores doctrina praestat, in excusandis talibus quaeratur
iniuria. Sed quaero utrum cum poetica tibi in tanto poeta
displicuerit, nervi tamen oratorii, qui in eodem validissimi
sunt, placere videantur?»

[9] Haec verba primum Euangeli risus excepit. Deinde subiecit:
«id hercle restat denique, ut et oratorem Vergilium renuntietis:
nec mirum cum et ad philosophos ambitus vester paulo ante
provexerit.»

[10] «Si in hac opinione es», inquit Symmachus, «ut Maro tibi
nihil nisi poeticum sensisse aestimetur, licet hoc quoque eidem
nomen invideris, audi quid de operis sui multiplici doctrina ipse
pronuntiet. Ipsius enim Maronis epistula, qua compellat
Augustum, ita incipit: [11] "ego vero frequentes a te litteras
accipio"; et infra: "de Aenea quidem meo, si mehercle iam dignum
auribus haberem tuis, libenter mitterem, sed tanta inchoata res
est ut paene vitio mentis tantum opus ingressus mihi videar, cum
praesertim, ut scis, alia quoque studia ad id opus multoque
potiora impertiar." [12] Nec his Vergilii verbis copia rerum
dissonat, quam plerique omnes litteratores pedibus inlotis
praetereunt, tamquam nihil ultra verborum explanationem liceat
nosse grammatico. Ita sibi belli isti homines certos scientiae
fines et velut quaedam pomeria et effata posuerunt, ultra quae si
quis egredi audeat, introspexisse in aedem deae a qua mares
absterrentur existimandus sit. [13] Sed nos quos crassa Minerva
dedecet non patiamur abstrusa esse adyta sacri poematis sed
arcanorum sensuum investigato aditu doctorum cultu celebranda
praebeamus reclusa penetralia. [14] Et ne videar velle omnia unus
amplecti, spondeo violentissima inventa vel sensa rhetoricae in
Vergiliano me opere demonstraturum, Eusebio autem, oratorum
eloquentissimo, non praeripio de oratoria apud Maronem arte
tractatum, quem et doctrina et docendi usu melius exsequetur.
Reliquos omnes qui adestis impense precatus sim, ut quid vestrum
quisque praecipuum sibi adnotaverit de Maronis ingenio, velut ex
symbola conferamus.» [15] Mirum in modum alacritatem omnibus qui
aderant haec verba pepererunt, et adsurgens quisque in desiderium
alios audiendi non vidit et se in idem munus vocandum. Itaque
hortatu mutuo concitati in adsensum facile ac libenter animati
sunt intuentesque omnes Praetextatum orabant ut iudicium suum
primus aperiret, ceteris per ordinem quem casus sedendi fecerat
secuturis.

[16] Et Vettius: «equidem inter omnia quibus eminet laus Maronis
hoc adsiduus lector admiror, quia doctissime ius pontificium
tamquam hoc professus in multa et varia operis sui parte servavit
et, si tantae dissertationi sermo non cesserit, promitto fore ut
Vergilius noster pontifex maximus adseratur.»

[17] Post hunc Flavianus, «apud poetam nostrum», inquit, «tantam
scientiam iuris auguralis invenio ut si aliarum disciplinarum
doctrina destitueretur, haec illum vel sola professio
sublimaret.»

[18] Eustathius deinde, «maxime», inquit, «praedicarem quanta de
Graecis cautus et tamquam aliud agens modo artifici
dissimulatione, modo professa imitatione transtulerit, ni me
maior admiratio de astrologia totaque philosophia teneret, quam
parcus et sobrius operi suo nusquam reprehendendus aspersit.»

[19] Rufius Albinus, alterum fovens Praetextati latus iuxtaque
eum Caecina Albinus, ambo vetustatis adfectationem in Vergilio
praedicabant, alter in versibus, Caecina in verbis.

[20] Avienus, «non adsumam mihi», ait, «ut unam aliquam de
Vergilianis virtutibus audeam praedicare, sed audiendo quaecumque
dicetis, si quid vel de his mihi videbitur vel iam dudum legenti
adnotandum visum est, opportunius proferam: modo memineritis a
Servio nostro exigendum ut quidquid obscurum videbitur quasi
litteratorum omnium longe maximus palam faciat.»

[21] His dictis et universo coetui complacitis Praetextatus cum
in se conversa omnium ora vidisset, «philosophia», inquit, «quod
unicum est munus deorum et disciplina disciplinarum, honoranda
est anteloquio, unde meminerit Eustathius primum sibi locum ad
disserendum omni alia professione cedente concessum. Huic tu, mi
Flaviane, succedes ut et auditu vestro recreer et aliquanto
silentio instaurem vires loquendi.»

[22] Inter haec servilis moderator obsequii, cui cura vel
adolendi Penates vel struendi penum et domesticorum actuum
ministros regendi, admonet dominum familiam pro sollemnitate
annui moris epulatam. [23] Hoc enim festo religiosae domus prius
famulos instructis tamquam ad usum domini dapibus honorant, et
ita demum patribus familias mensae apparatus novatur. Insinuat
igitur praesul famulitii cenae tempus et dominos iam vocare. [24]
Tum Praetextatus: «reservandus igitur est Vergilius noster ad
meliorem partem diei, ut mane novum inspiciendo per ordinem
carmini destinemus. Nunc hora nos admonet ut honore vestro haec
mensa dignetur. Sed Eustathius et post hunc Nicomachus meminerint
crastina dissertatione servari sibi anteloquii functionem.» [25]
Et Flavianus: «ex placita iam vos lege convenio, ut sequenti die
Penates mei beari se tanti coetus hospitio glorientur.» His cum
omnes adsensi essent, ad cenam alio aliud de his quae inter se
contulerant reminiscente adprobanteque cum magna alacritate animi
concesserunt.

 LIBER SECVNDVS  


1. [1] Hic ubi modestus edendi modus cessare fecit castimoniam
ferculorum, et convivalis laetitia minusculis poculis oriebatur,
Avienus ait, «bene ac sapienter Maro noster tumultuosum et
sobrium uno eodemque versu descripsit sub paucorum verborum
immutatione convivium. Nam ubi sub apparatu regio procedere solet
luxus ad strepitum, "postquam prima" inquit "quies epulis," at
cum heroes castigatis dapibus adsidunt, non reducit quietem, quia
nec praecessit tumultus, sed "postquam exempta fames epulis."
[2] Nostrum hoc convivium, quod et heroici saeculi pudicitiam et
nostri conduxit elegantiam, in quo splendor sobrius et diligens
parsimonia, Agathonis convivio vel post magniloquentiam Platonis
non componere tantum sed nec praeferre dubitaverim. [3] Nam ipse
rex mensae nec in moribus Socrate minor et in re publica
philosopho efficacior; ceteri qui adestis eminentiores estis ad
studia virtutum, quam ut poetis comicis et Alcibiadi, qui tantum
fuit fortis ad crimina, aliisque quibus frequens illud convivium
fuit vos quisquam aestimet comparandos.»

[4] «Bona verba, quaeso», Praetextatus ait, «circa reverentiam
tantum Socraticae maiestatis. Nam reliquis, qui in illo fuere
symposio, haec lumina quis non praeponenda consentiat? Sed
quorsum tibi, Aviene, hoc tendit exemplum?» [5] «Quia sub
illorum», inquit, «supercilio non defuit qui psaltriam intromitti
peteret, ut puella ex industria supra naturam mollior canora
dulcedine et saltationis lubrico exerceret inlecebris
philosophantes. [6] Illic hoc fieri temptatum est, ut Agathonis
victoria celebraretur, nos honorem dei cuius hoc festum est nullo
admixtu voluptatis augemus. Neque ego sum nescius vos nec
tristitiam nec nubilum vultum in bonis ducere nec Crassum illum
quem Cicero auctore Lucilio semel in vita risisse scribit
magnopere mirari.»

[7] Ad haec cum Praetextatus diceret ludicras voluptates nec suis
Penatibus adsuetas nec ante coetum tam serium producendas,
excepit Symmachus: [8] «quia "Saturnalibus optimo dierum", ut ait
Veronensis poeta, nec voluptas nobis ut Stoicis tamquam hostis
repudianda est nec ut Epicureis summum bonum in voluptate
ponendum, excogitemus alacritatem lascivia carentem —et, ni
fallor, inveni, ut iocos veterum ac nobilium virorum edecumatos
ex multiiugis libris relatione mutua proferamus. [9] Haec nobis
sit litterata laetitia et docta cavillatio vicem planipedis et
subulonis impudica et praetextata verba iacientis [ad pudorem ac
modestiam versus imitata]. [10] Haec res et cura et studio digna
veteribus visa est. Et iam primum animadverto duos quos
eloquentissimos antiqua aetas tulit, comicum Plautum et oratorem
Tullium, eos ambos etiam ad iocorum venustatem ceteris
praestitisse. [11] Plautus quidem ea re clarus fuit ut post
mortem eius comoediae, quae incertae ferebantur, Plautinae tamen
esse de iocorum copia noscerentur. [12] Cicero autem quantum in
ea re valuerit quis ignorat qui vel liberti eius libros quos is
de iocis patroni composuit (quos quidam ipsius putant esse)
legere curavit? Quis item nescit consularem eum scurram ab
inimicis appellari solitum? Quod in oratione etiam sua Vatinius
posuit. [13] Atque ego, ni longum esset, referrem in quibus
causis, cum nocentissimos reos tueretur, victoriam iocis adeptus
sit, ut ecce pro Flacco, quem repetundarum reum ioci
opportunitate de manifestissimis criminibus exemit. Is iocus in
oratione non extat, mihi ex libro Furii Bibaculi notus est et
inter alia eius dicta celebratur. [14] Sed in hoc verbum non casu
incidi, volens feci. Iocos enim hoc genus veteres nostri dicta
dicebant. Testis idem Cicero qui in libro epistularum ad
Cornelium Nepotem secundo sic ait: "itaque nostri, cum omnia quae
dixissemus dicta essent, quae facete et breviter et acute locuti
essemus, ea proprio nomine appellari dicta voluerunt." Haec
Cicero. Novius vero Pomponiusque iocos non raro dicteria
nominant. [15] Marcus etiam Cato ille Censorius argute iocari
solitus est. Horum nos ab invidia muniret auctoritas, etiam si
nostris cavillaremur, at cum veteribus dicta referamus, ipsa
utique auctorum dignitate defendimur. Si ergo probatis inventum,
agite quod cuique de dictis talibus in mentem veniet vicissim
memoriam nostram excitando referamus.» [16] Placuit universis
laetitiae excogitata sobrietas, et ut Praetextatus incipiendo
auctoritatem de exemplo praeberet hortati sunt.

2. [1] Tum ille: «dictum volo hostis referre, sed victi et cuius
memoria instaurat Romanorum triumphos. Hannibal Carthaginiensis
apud regem Antiochum profugus facetissime cavillatus est. [2] Ea
cavillatio huiuscemodi fuit. Ostendebat Antiochus in campo copias
ingentes quas bellum populo Romano facturus comparaverat
convertebatque exercitum insignibus argenteis et aureis
florentem, inducebat etiam currus cum falcibus et elephantos cum
turribus equitatumque frenis et ephippiis monilibus ac phaleris
praefulgentem. Atque ibi rex contemplatione tanti ac tam ornati
exercitus gloriabundus Hannibalem aspicit et, "putasne", inquit,
"satis esse Romanis haec omnia?" [3] Tunc Poenus eludens ignaviam
imbelliamque militum eius pretiose armatorum, "plane", inquit,
"satis esse credo Romanis haec, etsi avarissimi sunt." Nihil
prorsum neque tam lepide neque tam acerbe dici potest. Rex de
numero exercitus sui ac de aestimanda aequiperatione quaesiverat,
respondit Hannibal de praeda.»

[4] Flavianus subiecit: «sacrificium apud veteres fuit quod
vocabatur "propter viam". In eo mos erat ut si quid ex epulis
superfuisset, igne consumeretur. Hinc Catonis iocus est. Namque
Albidium quendam, qui bona sua comedisset et novissime domum quae
ei reliqua erat incendio perdidisset, propter viam fecisse
dicebat: quod comesse non potuerit, id combussisse.»

[5] Symmachus deinde, «mater M. Bruti Servilia cum pretiosum aere
parvo fundum abstulisset a Caesare subiciente hastae bona
civium, non effugit dictum tale Ciceronis "et quidem quo melius
emptum sciatis, comparavit Servilia hunc fundum tertia deducta."
Filia autem Serviliae erat Iunia Tertia eademque Cassii uxor,
lasciviente dictatore tam in matrem quam in puellam. Tunc
luxuriam senis adulteri civitas subinde rumoribus iocisque
carpebat, ut mala non tantum seria forent.»

[6] Post hunc Caecina Albinus: «Plancus in iudicio forte amici,
cum molestum testem destruere vellet, interrogavit, quia sutorem
sciebat, quo artificio se tueretur. Ille urbane respondit:
"gallam subigo." Sutorium hoc habetur instrumentum, quod non
infacete in adulterii exprobrationem ambiguitate convertit. Nam
Plancus in Maevia Galla nupta male audiebat.»

[7] Secutus est Rufius Albinus: «post Mutinensem fugam
quaerentibus quid ageret Antonius, respondisse familiaris eius
ferebatur: "quod canis in Aegypto: bibit et fugit." Quando in
illis regionibus constat canes raptu crocodilorum exterritos
currere et bibere.»

[8] Eustathius deinde: «Publilius Mucium in primis malivolum cum
vidisset solito tristiorem, "aut Mucio", inquit, "nescio quid
incommodi accessit aut nescio cui aliquid boni."» [9] Inde
Avienus: «Faustus Sullae filius cum soror eius eodem tempore duos
moechos haberet, Fulvium fullonis filium et Pompeium cognomine
Maculam, "miror", inquit, "sororem meam habere maculam cum
fullonem habeat."»

[10] Hic Euangelus: «apud Mallium, qui optimus pictor Romae
habebatur, Servilius Geminus forte cenabat cumque filios eius
deformes vidisset, "non similiter", inquit, "Malli, fingis et
pingis," et Mallius, "in tenebris enim fingo," inquit, "luce
pingo."»

[11] Eusebius deinde, «Demosthenes», inquit, «excitatus ad Laidis
famam, cuius formam tunc Graecia mirabatur, accessit ut et ipse
famoso amore potiretur. Qui ubi dimidium talentum unius pretium
noctis audivit, discessit hoc dicto: οὐκ ἀγοράζω τοσούτου
μετανοῆσαι.»

[12] Inter haec cum Servius ordine se vocante per verecundiam
sileret, «omnes nos», inquit Euangelus, «impudentes, grammatice,
pronuntias, si tacere talia vis videri tuitione pudoris, unde
neque tuum nec Dysarii aut Hori supercilium liberum erit a
superbiae nota, ni Praetextatum et nos velitis imitari.» [13]
Tunc Servius, postquam magis silentium erubescendum vidit, ad
libertatem se similis relationis animavit. "M'.", inquit,
"Otacilius Pitholaus, cum Caninius Rebilus uno tantum die consul
fuisset, dixit, "ante flamines, nunc consules diales fiunt."»
[14] Nec Dysarius ultra exprobrationem taciturnitatis expectans
ait. [...]

[15] Post hunc Horus quoque, «adfero ad vos», inquit, «δίστιχον
Platonis, quo ille adulescens luserit cum tragoediis quoque eadem
aetate praeluderet:



     τὴν ψυχὴν Ἀγάθωνα φιλῶν ἐπὶ χείλεσιν ἔσχον·
     ἦλθε γὰρ ἡ τλήμων ὡς διαβησομένη.»
     


[16] Orta ex his laetitia et omnibus in censorium risum remissis
ac retractantibus quae a singulis antiquae festivitatis sapore
prolata sunt, Symmachus ait, «hos Platonis versiculos, quorum
magis venustatem an brevitatem mireris incertum est, legisse
memini in Latinum tanto latius versos quanto solet nostra quam
Graecorum lingua brevior et angustior aestimari. [17] Et ut
opinor haec verba sunt:



     Dum semiulco savio
     meum puellum savior
     dulcemque florem spiritus
     duco ex aperto tramite,
     anima aegra et saucia
     cucurrit ad labias mihi
     rictumque in oris pervium
     et labra pueri mollia
     rimata itineri transitus
     ut transiliret nititur.
     Tum si morae quid plusculae
     fuisset in coetu osculi,
     amoris igne percita
     transisset et me linqueret,
     et mira prorsum res foret
     ut ad me fierem mortuus,
     ad puerum intus viverem.
     


3. [1] Sed miror omnes vos ioca tacuisse Ciceronis, in quibus
facundissimus ut in omnibus fuit, et, si videtur, ut aedituus
responsa numinis sui praedicat ita ego quae memoria suggesserit
refero dicta Ciceronis.»

[2] Tum omnibus ad audiendum erectis ille sic incipit: «M. Cicero
cum apud Damasippum cenaret et ille mediocri vino posito
diceret, "bibite Falernum hoc, annorum quadraginta est." "Bene",
inquit, "aetatem fert." [3] Idem cum Lentulum generum suum,
exiguae staturae hominem, longo gladio adcinctum vidisset:
"quis," inquit, "generum meum ad gladium adligavit?" [4] Nec Q.
Ciceroni fratri circa similem mordacitatem pepercit. Nam cum in
ea provincia quam ille rexerat vidisset clipeatam imaginem eius
ingentibus lineamentis usque ad pectus ex more pictam —erat autem
Quintus ipse staturae parvae— ait, "frater meus dimidius maior
est quam totus."

[5] In consulatu Vatinii, quem paucis diebus gessit, notabilis
Ciceronis urbanitas circumferebatur. "Magnum ostentum", inquit,
"anno Vatinii factum est, quod illo consule nec bruma nec ver nec
aestas nec autumnus fuit." Querenti deinde Vatinio quod gravatus
esset domum ad se infirmatum venire, respondit, "volui in
consulatu tuo venire, sed nox me comprehendit." Vlcisci autem se
Cicero videbatur, ut qui respondisse sibi Vatinium meminerat, cum
umeris se rei publicae de exilio reportatum gloriaretur, "Vnde
ergo tibi varices?"

[6] Caninius quoque Rebilus, qui uno die, ut iam Servius
rettulit, consul fuit, rostra cum ascendisset, pariter honorem
iniit consulatus et eieravit: quod Cicero omni gaudens occasione
urbanitatis increpuit, "λόγῳ θεωρητός est Caninius consul," et
deinde, "hoc consecutus est Rebilus, ut quaereretur quibus
consulibus consul fuerit." Dicere praeterea non destitit:
«vigilantem habemus consulem Caninium, qui in consulatu suo
somnum non vidit."

[7] Pompeius Ciceronis facetiarum impatiens fuit. Cuius haec
dicta ferebantur: "ego vero quem fugiam habeo, quem sequar non
habeo." Sed et cum ad Pompeium venisset, dicentibus sero eum
venisse respondit, "minime sero veni, nam nihil hic paratum
video." [8] Deinde interroganti Pompeio ubi gener eius Dolabella
esset, respondit, "cum socero tuo." Et cum donasset Pompeius
transfugam civitate Romana, "o hominem bellum!" inquit, "Gallis
civitatem promittit alienam, qui nobis nostram non potest
reddere." Propter quae merito videbatur dixisse Pompeius: "cupio
ad hostes Cicero transeat ut nos timeat."

[9] In Caesarem quoque mordacitas Ciceronis dentes suos strinxit.
Nam primum post victoriam Caesaris interrogatus cur in electione
partis errasset, respondit, "praecinctura me decepit," iocatus
in Caesarem, qui ita toga praecingebatur ut trahendo laciniam
velut mollis incederet, adeo ut Sulla tamquam providus dixerit
Pompeio, "cave tibi illum puerum male praecinctum." [10] Deinde
cum Laberius in fine ludorum anulo aureo honoratus a Caesare e
vestigio in quattuordecim ad spectandum transiit, violato ordine
et cum detrectatus est eques Romanus et comminus remissus, ait
Cicero praetereunti Laberio et sedile quaerenti, "recepissem te
nisi anguste sederem," simul et illum respuens et in novum
senatum iocatus, cuius numerum Caesar supra fas auxerat. Nec
impune. Respondit enim Laberius, "mirum si anguste sedes qui
soles duabus sellis sedere," exprobrata levitate Ciceroni, qua
inmerito optimus civis male audiebat. [11] Idem Cicero alias
facilitatem Caesaris in adlegendo senatu inrisit palam. Nam cum
ab hospite suo P. Mallio rogaretur ut decurionatum privigno eius
expediret adsistente frequentia dixit: "Romae, si vis, habebit;
Pompeiis difficile est." [12] Nec intra haec eius mordacitas
stetit: quippe ab Androne quodam Laodiceno salutatus, cum causam
adventus requisisset comperissetque —nam ille se legatum de
libertate patriae ad Caesarem venisse respondit— ita expressit
publicam servitutem: ἐὰν ἐπιτύχῃς, καὶ περὶ ἡμῶν πρέσβευσον.

[13] Vigebat in eo excedens iocos et seria mordacitas, ut hoc est
ex epistula ad Cassium dictatoris violatorem: "vellem idibus
Martiis me ad cenam invitasses, profecto reliquiarum nihil
fuisset. Nunc me reliquiae vestrae exercent." Idem Cicero de
Pisone genero et de M. Lepido lepidissime cavillatus est—»

[14] Dicente adhuc Symmacho et, ut videbatur, plura dicturo
intercedens Avienus, ut fieri in sermonibus convivalibus solet,
«nec Augustus», inquit, «Caesar in huiusmodi dicacitate quoquam
minor et fortasse nec Tullio, et, si volentibus vobis erit,
aliqua eius quae memoria suggesserit relaturus sum.»

[15] Et Horus: «permitte, Aviene, Symmachus explicet de his quos
iam nominaverat dicta Ciceronis, et opportunius quae de Augusto
vis referre succedent.» [16] Reticente Avieno Symmachus: «Cicero,
inquam, cum Piso gener eius mollius incederet, filia autem
concitatius, ait filiae: "ambula tamquam vir," et cum M. Lepidus
in senatu dixisset patribus conscriptis [...], Tullius ait, "ego
non tanti fecissem ὁμοιόπτωτον." Sed perge, Aviene, ne ultra te
dicturientem retardem.»

4. [1] Et ille: «Augustus, inquam, Caesar adfectavit iocos, salvo
tamen maiestatis pudorisque respectu nec ut caderet in scurram.
[2] Aiacem tragoediam scripserat eandemque quod sibi
displicuisset deleverat. Postea Varius tragoediarum scriptor
interrogabat eum quid ageret Aiax suus. Et ille, "in spongiam",
inquit, "incubuit." [3] Idem Augustus cum ei quidam libellum
trepidus offerret et modo proferret manum modo retraheret,
"putas", inquit, "te assem elephanto dare?" [4] Idem cum ab eo
Pacuvius Taurus congiarium peteret diceretque iam hoc homines
vulgo loqui, non parvam sibi ab illo pecuniam datam: "sed tu",
inquit, "noli credere."

[5] Alium praefectura equitum submotum et insuper salarium
postulantem dicentemque: "non lucri causa dari hoc mihi rogo, sed
ut iudicio tuo munus videar impetrasse et ita officium
deposuisse," hoc dicto repercussit: "tu te accepisse apud omnes
adfirma, et ego dedisse me non negabo." [6] Vrbanitas eiusdem
innotuit circa Herennium deditum vitiis iuvenem. Quem cum castris
excedere iussisset et ille supplex hac deprecatione uteretur,
"quo modo ad patrias sedes revertar? Quid patri meo dicam?,"
respondit, "dic me tibi displicuisse." [7] Saxo in expeditione
percussum ac notabili cicatrice in fronte deformem, nimium tamen
sua opera iactantem sic leniter castigavit: "at tu cum fugies",
inquit, "numquam post te respexeris." [8] Galbae, cuius informe
gibbo erat corpus, agenti apud se causam et frequenter dicenti,
"corrige in me siquid reprehendis," respondit, "ego te monere
possum, corrigere non possum."

[9] Cum multi Severo Cassio accusante absolverentur, et
architectus fori Augusti expectationem operis diu traheret, ita
iocatus est: "vellem Cassius et meum forum accuset." [10] Vettius
cum monumentum patris exarasset, ait Augustus, "hoc est vere
monumentum patris colere." [11] Cum audisset inter pueros quos in
Syria Herodes rex Iudaeorum intra bimatum iussit interfici
filium quoque eius occisum, ait, "melius est Herodis porcum esse
quam filium." [12] Idem Augustus, quia Maecenatem suum noverat
stilo esse remisso, molli et dissoluto, talem se in epistulis
quas ad eum scribebat saepius exhibebat et contra castigationem
loquendi, quam alias ille scribendo servabat, in epistula ad
Maecenatem familiari plura in iocos effusa subtexuit: "vale mel
gentium †meculle†, ebur ex Etruria, lasar Arretinum, adamas
Supernas, Tiberinum margaritum, Cilniorum smaragde, iaspi
figulorum, berulle Porsenae, carbunculum †habeas†, ἵνα συντέμω
πάντα, ἄλλαγμα moecharum."

[13] Exceptus est a quodam cena satis parca et quasi cotidiana;
nam paene nulli se invitanti negabat. Post epulum igitur inops ac
sine ullo apparatu discedens vale dicenti hoc tantum
insusurravit: "non putabam me tibi tam familiarem." [14] Cum de
Tyriae purpurae quam emi iusserat obscuritate quereretur, dicente
venditore, "erige altius et suspice," his usus est salibus:
"quid? Ego, ut me populus Romanus dicat bene cultum, in solario
ambulaturus sum?" [15] Nomenculatori suo, de cuius oblivione
querebatur, dicenti, "numquid ad forum mandas?," "accipe",
inquit, "commendaticias, quia illic neminem nosti." [16] Vatinio
in prima sua aetate eleganter insultavit. Contusus ille podagra
volebat tamen videri discussisse iam vitium et <cottidie> mille
passus ambulare se gloriabatur. Cui Caesar, "non miror", inquit,
"dies aliquanto sunt longiores." [17] Relata ad se magnitudine
aeris alieni quam quidam eques Romanus dum vixit excedentem
ducenties celaverat, culcitam emi cubicularem in eius auctione
sibi iussit et praeceptum mirantibus hanc rationem reddidit:
"habenda est ad somnum culcita in qua ille, cum tantum deberet,
dormire potuit."

[18] Non est intermittendus sermo eius quem Catonis honori dedit.
Venit forte in domum in qua Cato habitaverat, dein Strabone in
adulationem Caesaris male existimante de pervicacia Catonis ait:
"quisquis praesentem statum civitatis commutari non volet et
civis et vir bonus est." Satis serio et Catonem laudavit et sibi,
nequis adfectaret res novare, consuluit.

[19] Soleo in Augusto magis mirari quos pertulit iocos quam ipse
quos protulit, quia maior est patientiae quam facundiae laus,
maxime cum aequanimiter aliqua etiam iocis mordaciora pertulerit.
[20] Cuiusdam provincialis iocus asper innotuit. Intraverat
Romam simillimus Caesari et in se omnium ora converterat.
Augustus perduci ad se hominem iussit visumque hoc modo
interrogavit: "dic mihi, adulescens, fuit aliquando mater tua
Romae?" negavit ille, nec contentus adiecit: "sed pater meus
saepe."

[21] Temporibus triumviralibus Pollio, cum Fescenninos in eum
Augustus scripsisset, ait: "at ego taceo. Non est enim facile in
eum scribere qui potest proscribere." [22] Curtius eques Romanus
deliciis diffluens, cum macrum turdum sumpsisset in convivio
Caesaris, interrogavit an mittere liceret. Responderat princeps,
"quidni liceat?" Ille per fenestram statim misit. [23] Aes
alienum Augustus cuiusdam senatoris cari sibi non rogatus
exsolverat numerato quadragies. At ille pro gratiarum actione hoc
solum ei scripsit: "Mihi nihil?" [24] Solebat Licinus libertus
eius inchoanti opera patrono magnas pecunias conferre; quem morem
secutus centum promisit per libellum in quo virgulae superductae
pars ultra pecuniae defectionem protendebatur, vacante infra
loco. Caesar occasione usus priori alterum centum sua manu
iunxit, spatio diligenter expleto et adfectata litterae
similitudine, geminatamque accepit summam, dissimulante liberto,
qui postea coepto alio opere leniter factum suum Caesari obiecit
libello tali dato: "confero tibi, domine, ad novi operis impensam
quod videbitur."

[25] Mira etiam censoris Augusti et laudata patientia.
Corripiebatur eques Romanus a principe tamquam minuisset
facultates suas, at ille se multiplicasse coram probavit. Mox
eidem obiecit quod ad contrahendum matrimonium legibus non
paruisset. Ille uxorem sibi et tres esse liberos dixit. Tum
adiecit: "posthac, Caesar, cum de honestis hominibus inquiris,
honestis mandato." [26] Etiam militis non libertatem tantum sed
et temeritatem tulit. In quadam villa inquietas noctes agebat,
rumpente somnum eius crebro noctuae cantu. Prendendam curavit
noctuam miles aucupii peritus et spe ingentis praemii pertulit.
Laudato imperator mille nummos dari iussit. Ille ausus est
dicere, "malo vivat," avemque dimisit. Quis non miratus est non
offenso Caesare abisse militem contumacem? [27] Veteranus cum die
sibi dicto periclitaretur, accessit in publico ad Caesarem
rogavitque ut sibi adesset. Ille advocatum quem ex comitatu suo
elegerat sine mora dedit commendavitque ei litigatorem.
Exclamavit ingenti voce veteranus, "at non ego, Caesar,
periclitante te Actiaco bello vicarium quaesivi, sed pro te ipse
pugnavi," detexitque impressas cicatrices. Erubuit Caesar
venitque in advocationem, ut qui vereretur non superbus tantum
sed etiam ingratus videri.

[28] Delectatus inter cenam erat symphoniacis Toranii Flacci
mangonis atque eos frumento donaverat, cum in alia acroamata
fuisset nummis liberalis, eosdemque postea Toranius aeque inter
cenam quaerenti Caesari sic excusavit: "ad molas sunt."

[29] Sublimis Actiaca victoria revertebatur. Occurrit ei inter
gratulantes corvum tenens, quem instituerat haec dicere: "ave
Caesar victor imperator." Miratus Caesar officiosam avem viginti
milibus nummum emit. Socius opificis, ad quem nihil ex illa
liberalitate pervenerat, adfirmavit Caesari habere illum et alium
corvum, quem ut adferre cogeretur rogavit. Adlatus verba quae
didicerat expressit: "ave victor imperator Antoni." Nihil
exasperatus satis duxit iubere illum dividere donativum cum
contubernali. [30] Salutatus similiter a psittaco, emi eum
iussit. Idem miratus in pica hanc quoque redemit. Exemplum
sutorem pauperem sollicitavit ut corvum insititueret ad parem
salutationem, qui impendio exhaustus saepe ad avem non
respondentem dicere solebat, "opera et impensa periit." Aliquando
tamen corvus coepit dicere dictatam salutationem. Hac audita dum
transit Augustus respondit, "satis domi salutatorum talium
habeo." Superfuit corvo memoria, ut et illa quibus dominum
querentem solebat audire subtexeret: "opera et impensa periit."
Ad quod Caesar risit emique avem iussit quanti nullam adhuc
emerat.

[31] Solebat descendenti a Palatio Caesari honorificum aliquod
epigramma porrigere Graeculus. Id cum frustra saepe fecisset
rursusque eum idem facturum vidisset Augustus, breve sua manu in
charta exaravit Graecum epigramma, pergenti deinde ad se obviam
misit. Ille legendo laudare, mirari tam voce quam vultu, cumque
accessisset ad sellam, demissa in fundam pauperem manu paucos
denarios protulit quos principi daret, adiectus hic sermo, νὴ τὴν
σὴν τύχην, Σεβαστέ, εἰ πλέον εἶχον, πλέον <ἂν> ἐδίδουν. Secuto
omnium risu dispensatorem Caesar vocavit et sestertia centum
milia numerare Graeculo iussit.

5. [1] Vultis aliqua et filiae eius Iuliae dicta referamus? Sed
si garrulus non putabor, volo de moribus feminae pauca
praemittere, ni quisquam vestrum habeat seria et discenda quae
proferat.» Hortantibusque omnibus ut coepto insisteret, ita de
Iulia orsus est: [2] «annum agebat tricesimum et octavum, tempus
aetatis, si mens sana superesset, vergentis in senium, sed
indulgentia tam fortunae quam patris abutebatur, cum alioquin
litterarum amor multaque eruditio, quod in illa domo facile erat,
praeterea mitis humanitas minimeque saevus animus ingentem
feminae gratiam conciliarent, mirantibus qui vitia noscebant
tantam pariter diversitatem. [3] Non semel praeceperat pater,
temperato tamen inter indulgentiam gravitatemque sermone,
moderaretur profusos cultus perspicuosque comitatus. Idem cum ad
nepotum turbam similitudinemque respexerat qua repraesentabatur
Agrippa, dubitare de pudicitia filiae erubescebat. [4] Inde
blandiebatur sibi Augustus laetum in filia animum usque ad
speciem procacitatis sed reatu liberum, et talem fuisse apud
maiores Claudiam credere audebat. Itaque inter amicos dixit duas
habere se filias delicatas, quas necesse haberet ferre, rem
publicam et Iuliam.

[5] Venerat ad eum licentiore vestitu et oculos offenderat patris
tacentis. Mutavit cultus sui postera die morem et laetum patrem
adfectata severitate complexa est. At ille qui pridie dolorem
suum continuerat, gaudium continere non potuit et, "quantum hic",
ait, "in filia Augusti probabilior est cultus!" Non defuit
patrocinio suo Iulia his verbis: "hodie enim me patris oculis
ornavi, heri viri." [6] Notum et illud: adverterant in se populum
in spectaculo gladiatorum Livia et Iulia comitatus
dissimilitudine, quippe cingentibus Liviam gravibus viris, haec
iuventutis et quidem luxuriosae grege circumsedebatur. Admonuit
pater scripto, videret quantum inter duas principes feminas
interesset. Eleganter illa rescripsit: "et hi mecum senes fient."

[7] Eadem Iulia mature habere coeperat canos, quos legere secrete
solebat. Subitus interventus patris aliquando oppressit
ornatrices. Dissimulavit Augustus deprehensis super vestem earum
canis, et aliis sermonibus tempore extracto induxit aetatis
mentionem interrogavitque filiam utrum post aliquot annos cana
esse mallet an calva; et cum illa respondisset, "ego, pater, cana
esse malo," sic illi mendacium obiecit: "quid ergo istae te
calvam tam cito faciunt?" [8] Item cum gravem amicum audisset
Iulia suadentem melius facturam si se composuisset ad exemplar
paternae frugalitatis, ait, "ille obliviscitur Caesarem se esse,
ego memini me Caesaris filiam."

[9] Cumque conscii flagitiorum mirarentur quo modo similes
Agrippae filios pareret, quae tam vulgo potestatem corporis sui
faceret, ait, "numquam enim nisi navi plena tollo vectorem." [10]
Simile dictum Popilliae Marci filiae, quae miranti cuidam quid
esset quapropter aliae bestiae numquam marem desiderarent nisi
cum praegnantes vellent fieri, respondit, "bestiae enim sunt."

6. [1] Sed ut a feminis ad viros et a lascivis iocis ad honestos
revertar, Cascellius iuris consultus urbanitatis mirae
libertatisque habebatur, praecipue tamen is iocus eius innotuit.
Lapidatus a populo Vatinius cum gladiatorium munus ederet
obtinuerat ut aediles edicerent, nequis in harenam nisi pomum
misisse vellet. Forte his diebus Cascellius consultus a quodam an
nux pinea pomum esset respondit, "si in Vatinium missurus est,
pomum est." [2] Mercatori deinde, quem ad modum cum socio navem
divideret interroganti, respondisse traditur, "navem si dividis,
nec tu nec socius habebitis." [3] In Galbam eloquentia clarum sed
quem habitus, ut supra dixi, corporis destruebat M. Lollii vox
circumferebatur: "ingenium Galbae male habitat." [4] In eundem
Galbam Orbilius grammaticus acerbius inrisit. Prodierat Orbilius
in reum testis. Quem Galba ut confunderet dissimulata professione
eius interrogavit, "quid artium facis?" Respondit: "in sole
gibbos soleo fricare." [5] L. Caecilius, cum C. Caesar aliis qui
secum pila lusitabant centena sestertia, illi uni quinquaginta
dari iussisset, "quid? Ego", inquit, "una manu ludo?"

[6] Cum iratus esse P. Clodius D. Laberio diceretur quod ei mimum
petenti non dedisset, "quid amplius", inquit, "mihi facturus es,
nisi ut Dyrrhachium eam et redeam?," ludens ad Ciceronis
exsilium.

7. [1] Sed quia et paulo ante Aurelius Symmachus et ego nunc
Laberii fecimus mentionem, si aliqua huius atque Publilii dicta
referemus, videbimur et adhibendi convivio mimos vitasse
lasciviam et tamen celebritatem quam cum adsunt illi excitare
pollicentur imitari. [2] Laberium asperae libertatis equitem
Romanum Caesar quingentis milibus invitavit ut prodiret in
scaenam et ipse ageret mimos quos scriptitabat. Sed potestas non
solum si invitet sed et si supplicet cogit, unde se et Laberius a
Caesare coactum in prologo testatur his versibus:



     [3]Necessitas, cuius cursus transversi impetum
     voluerunt multi effugere, pauci potuerunt,
     quo me detrusti paene extremis sensibus?
     Quem nulla ambitio, nulla umquam largitio,
     nullus timor, vis nulla, nulla auctoritas
     movere potuit in iuventa de statu,
     ecce in senecta ut facile labefecit loco
     viri excellentis mente clemente edita
     summissa placide blandiloquens oratio?
     Et enim ipsi di negare cui nil potuerunt,
     hominem me denegare quis posset pati?
     Ego bis tricenis annis actis sine nota
     eques Romanus <e> Lare egressus meo
     domum revertar mimus. Nimirum hoc die
     uno plus vixi mihi quam vivendum fuit.
     Fortuna immoderata in bono aeque atque in malo,
     si tibi erat libitum litterarum laudibus
     florens cacumen nostrae famae frangere,
     cur cum vigebam membris praeviridantibus,
     satis facere populo et tali cum poteram viro,
     non flexilem me concurvasti ut carperes?
     Nuncine me deicis? Quo? Quid ad scaenam adfero?
     Decorem formae an dignitatem corporis,
     animi virtutem an vocis iucundae sonum?
     Vt hedera serpens vires arboreas necat,
     ita me vetustas amplexu annorum enecat.
     Sepulcri similis nihil nisi nomen retineo.
     


[4] In ipsa quoque actione subinde se, qua poterat, ulciscebatur,
inducto habitu Syri qui velut flagris caesus praeripientique se
similis exclamabat,

     porro, Quirites, libertatem perdimus,
et paulo post adiecit,

     necesse est multos timeat quem multi timent.
[5] Quo dicto universitas populi ad solum Caesarem oculos et ora
convertit, notantes impotentiam eius hac dicacitate lapidatam. Ob
haec in Publilium vertit favorem.

[6] Is Publilius natione Syrus cum puer ad patronum domini esset
adductus, promeruit eum non minus salibus et ingenio quam forma.
Nam forte cum ille servum suum hydropicum iacentem in area
vidisset increpuissetque quid in sole faceret, respondit, "aquam
calefacit." Ioculari deinde super cena exorta quaestione quodnam
esset molestum otium, aliud alio opinante, ille "podagrici pedes"
dixit. [7] Ob haec et alia manu missus et maiore cura eruditus,
cum mimos componeret ingentique adsensu in Italiae oppidis agere
coepisset, productus Romae per Caesaris ludos, omnes qui tunc
scripta et operas suas in scaenam locaverant provocavit ut
singuli secum posita in vicem materia pro tempore contenderent.
Nec ullo recusante superavit omnes, in quis et Laberium. [8] Vnde
Caesar adridens hoc modo pronuntiavit:

     favente tibi me victus es, Laberi, a Syro;
statimque Publilio palmam et Laberio anulum aureum cum quingentis
sestertiis dedit. Tunc Publilius ad Laberium recedentem ait,

     quicum contendisti scriptor, hunc spectator subleva.
[9] Sed et Laberius sequenti statim commissione mimo novo
interiecit hos versus:



     Non possunt primi esse omnes omni in tempore.
     Summum ad gradum cum claritatis veneris,
     consistes aegre et citius quam ascendas cades.
     Cecidi ego, cadet qui sequitur: laus est publica.
     


[10] Publilii autem sententiae feruntur lepidae et ad communem
usum accommodatissimae, ex quibus has fere memini singulis
versibus circumscriptas:



     [11]Beneficium dando accepit qui digno dedit.
     Feras, non culpes, quod mutari non potest.
     Cui plus licet quam par est, plus vult quam licet.
     Comes facundus in via pro vehiculo est.
     Frugalitas miseria est rumoris boni.
     Heredis fletus sub persona risus est.
     Furor fit laesa saepius patientia.
     Improbe Neptunum accusat, qui iterum naufragium facit.
     Nimium altercando veritas amittitur.
     Pars beneficii est, quod petitur si cito neges.
     Ita amicum habeas, posse ut fieri hunc inimicum putes.
     Veterem ferendo iniuriam invites novam.
     Numquam periclum sine periclo vincitur.
     


[12] Sed quia semel ingressus sum scaenam loquendo, nec Pylades
histrio nobis omittendus est, qui clarus in opere suo fuit
temporibus Augusti et Hylam discipulum usque ad aequalitatis
contentionem eruditione provexit. [13] Populus deinde inter
utriusque suffragia divisus est, et cum canticum quoddam saltaret
Hylas cuius clausula erat τὸν μέγαν Ἀγαμέμνονα, sublimem
ingentemque Hylas velut metiebatur. Non tulit Pylades et
exclamavit e cavea: σὺ μακρὸν οὐ μέγαν ποιεῖς. [14] Tunc eum
populus coegit idem saltare canticum cumque ad locum venisset
quem reprehenderat, expressit cogitantem, nihil magis ratus magno
duci convenire quam pro omnibus cogitare. [15] Saltabat Hylas
Oedipodem, et Pylades hac voce securitatem saltantis castigavit:
σὺ βλέπεις. [16] Cum in Herculem furentem prodisset et nonnullis
incessum histrioni convenientem non servare videretur, deposita
persona ridentes increpuit: μωροί, μαινόμενον ὀρχοῦμαι. [17] Hac
fabula et sagittas iecit in populum. Eandem personam cum iussu
Augusti in triclinio ageret, et intendit arcum et spicula
immisit. Nec indignatus est Caesar eodem se loco Pyladi quo
populum Romanum fuisse. [18] Hic quia ferebatur mutasse rudis
illius saltationis ritum, quae apud maiores viguit, et venustam
induxisse novitatem, interrogatus ab Augusto quae saltationi
contulisset, respondit,

     αὐλῶν συρίγγων τ᾽ ἑνοπὴν ὅμαδόν τ᾽ ἀνθρώπων.
[19] Idem cum propter populi seditionem pro contentione inter se
Hylamque habita concitatam indignationem excepisset Augusti,
respondit, καὶ ἀχαριστεῖς, βασιλεῦ· ἔασον αὐτοὺς περὶ ἡμᾶς
ἀσχολεῖσθαι.»

8. [1] His dictis et excitata laetitia cum in Avieno memoria
florida et amoenitas laudaretur ingenii, mensas secundas minister
admovit. [2] Et Flavianus: «multi, ut aestimo, in hoc a Varrone
dissentiunt, qui in illa lepidissima satura Menippea, quae
inscribitur Nescis quid vesper vehat, de secunda mensa placentas
removit: sed quaeso dicas, Caecina, verba ipsa Varronis, si tibi
beneficio memoriae tenacioris haeserunt.» [3] Et Albinus,
«locus», inquit, «Varronis quem referri a me imperas in his fere
verbis est: "bellaria ea maxime sunt mellita quae mellita non
sunt: dulcibus enim cum πέψει societas infida." Significant autem
bellaria omne mensae secundae genus. Nam quae πέμματα Graeci vel
τραγήματα dixerunt, ea veteres nostri appellavere bellaria; vina
quoque dulciora est invenire in comoediis antiquioribus hoc
vocabulo dictaque ea Liberi bellaria.»

[4] Et Euangelus: «agite antequam surgendum nobis sit, vino
indulgeamus, quod decreti Platonici auctoritate faciemus, qui
aestimavit fomitem esse quendam et ignitabulum ingenii
virtutisque, si mens et corpus hominis vino flagret.» [5] Tunc
Eustathius: «quid agis», inquit, «Euangele? An Platonem aestimas
haurienda passim vina suasisse et non magis inter minuta pocula
iucundiorem liberalioremque invitationem, quae fieret sub
quibusdam quasi arbitris et magistris conviviorum sobriis, non
improbasse? Et hoc est quod in primo et secundo de legibus non
inutile viris esse decernit. [6] Nam et modicis honestisque inter
bibendum remissionibus refici integrarique animos ad instauranda
sobrietatis officia existimavit redditosque sensim laetiores ad
intentiones rursus capessendas fieri habiliores; et simul, siqui
penitus in his adfectionum cupiditatumque errores inessent quos
celaret alioquin pudor reverens, ea omnia sine gravi periculo
libertate per vinum data detegi et ad corrigendum medendumque
fieri opportuniora. [7] Atque hoc etiam Plato ibidem dicit, non
defugiendas esse huiuscemodi exercitationes adversum propulsandam
vini violentiam, neque ullum umquam continentem prorsum aut
temperantem satis fideliter visum esse cui vita non inter ipsa
errorum pericula et in mediis voluptatum inlecebris explorata
sit. [8] Nam cui libentiae gratiaeque omnes conviviorum
incognitae sint, quique illarum omnino expers sit, si eum forte
ad participandas huiusmodi voluptates aut voluntas tulerit aut
casus induxerit aut necessitas impulerit, mox deleniri et capi
neque mentem eius animumque consistere. [9] Congrediendum igitur
et tamquam in acie quadam cum voluptariis rebus cumque ista vini
licentia comminus decernendum, ut adversus eas non fuga nec
absentia simus tuti, sed vigore animi et constanti praesentia
moderatoque usu temperantiam continentiamque tueamur; et
calefacto simul refotoque animo, si quid in eo vel frigidae
tristitiae vel torpentis verecundiae fuerit diluamus.

[10] Sed quia voluptatum fecimus mentionem, docet Aristoteles a
quibus voluptatibus sit cavendum. Quinque enim sunt hominum
sensus, quos Graeci αἰσθήσεις appellant, per quos voluptas animo
aut corpori quaeri videtur, tactus gustus odoratus visus auditus.
[11] Ex his omnibus voluptas, quae immodice capitur, ea turpis
atque improba est. Sed enim quae nimia ex gustu atque tactu est,
ea igitur gemina voluptas, sicut sapientes viri censuerunt,
omnium rerum foedissima est eosque maxime qui sese duabus istis
voluptatibus dediderunt gravissimi vitii vocabulis Graeci
appellaverunt vel ἀκρατεῖς vel ἀκολάστους, nos eos vel
incontinentes dicimus vel intemperantes. [12] Istas autem
voluptates duas, gustus atque tactus, id est cibi et Veneris,
solas hominibus communes videmus esse cum beluis, et idcirco in
pecudum ferorumque animalium numero habetur quisquis est his
ferarum voluptatibus occupatus; ceterae ex tribus aliis sensibus
proficiscentes hominum tantum propriae sunt. [13] Verba super hac
re Aristotelis philosophi in medium proferam, ut quid de his
infamibus voluptatibus tam clarus atque inclitus vir sentiat
publicetur:

[14]{@ Διὰ τί κατὰ τὴν τῆς ἁφῆς ἢ γεύσεως ἡδονὴν ἐγγινομένην ἐὰν
ὑπερβάλωσιν, ἀκρατεῖς λέγονται; Οἵ τε γὰρ περὶ τὰ ἀφροδίσια
ἀκόλαστοι τοιοῦτοι, οἵ τε περὶ τὰς τῆς τροφῆς ἀπολαύσεις. Τῶν δὲ
κατὰ τὴν τροφὴν ἀπ᾽ ἐνίων μὲν ἐν τῇ γλώττῃ τὸ ἡδὺ, ἀπ᾽ ἐνίων δὲ
ἐν τῷ λάρυγγι, διὸ καὶ Φιλόξενος γεράνου λάρυγγα εὔχετο ἔχειν ἢ
διὰ τὸ τὰς ἀπὸ τούτων γιγνομένας ἡδονὰς κοινὰς εἶναι ἡμῖν καὶ
τοῖς ἄλλοις ζῴοις, ἅτε δὲ οὐσῶν κοινῶν αἰσχρὰν εἶναι τὴν
ὑποταγὴν, αὐτίκα τὸν ὑπὸ τούτων ἡττώμενον ψέγομεν καὶ ἀκρατῆ καὶ
ἀκόλαστον λέγομεν διὰ τὸ ὑπὸ τῶν χειρίστων ἡδονῶν ἡττᾶσθαι· οὐσῶν
δὲ τῶν αἰσθήσεων πέντε τὰ ἄλλα ζῷα ἀπὸ δύο μόνων ἥδεται, κατὰ δὲ
τὰς ἄλλας ἢ ὅλως οὐχ ἥδεται ἢ κατὰ συμβεβηκὸς τοῦτο πάσχει. @}

[15] Quis igitur habens aliquid humani pudoris voluptatibus istis
duabus, coeundi atque comedendi, quae homini cum sue atque asino
communes sunt, gratuletur? [16] Socrates quidem dicebat multos
homines propterea velle vivere ut ederent et biberent, se bibere
atque esse ut viveret. Hippocrates autem, divina vir scientia, de
coitu Venerio ita existimabat, partem esse quandam morbi
taeterrimi quem nostri comitialem dixerunt. Namque ipsius verba
haec traduntur: τὴν συνουσίαν εἶναι μικρὰν ἐπιληψίαν [...]»

 LIBER TERTIVS  


1. [1] «[...] violatum, cum se nosset multa caede pollutum:



     tu genitor cape sacra manu patriosque Penates:
     me bello e tanto digressum et caede recenti
     adtrectare nefas, donec me flumine vivo
     abluero.
     


[2] Post Caietae quoque nutricis sepulturam, quo potissimum
navigans adpellitur quam ad eam partem per quam



     fluvio Tiberinus amoeno
     ... in mare prorumpit,
     


ut confestim in ipso Italiae limine fluviali unda ablutus possit
quam purissime

     Iovem Phrygiamque ex ordine matrem
invocare? [3] Quid quod Euandrum aditurus per Tiberim navigat,
quod eum esset reperturus Herculi sacra celebrantem, ut sic
purificatus sacris posset hospitalibus interesse? [4] Hinc et
Iuno ipsa conqueritur non magis quod Aenean contigisset contra
suum velle in Italiam pervenire quam quod "optato" potiretur
"Thybridis alveo," quia sciret eum hoc amne purificatum posse
sacra etiam sibi rite perficere; nam ne supplicari quidem sibi ab
eo vellet. [5] Nunc quoniam purificationem ad sacra superorum
pertinentem deorum in Vergiliana observatione monstravimus,
videamus utrum et circa inferorum deorum cultum proprietatem
moris idem poeta servaverit.

[6] Constat dis superis sacra facturum corporis ablutione
purgari, cum vero inferis litandum est, satis actum videtur si
aspersio sola contingat. De sacris igitur superorum ait Aeneas,



     donec me flumine vivo
     abluero.
     


[7] At Dido cum sacra dis inferis instituit ait,



     Annam, cara mihi nutrix, huc siste sororem:
     dic corpus properet fluviali spargere lympha,
     


et alibi,

     sparserat et latices simulatos fontis Averni;
[8] Nec non cum Misenum sepulturae mandari refert:



     idem ter socios pura circumtulit unda,
     spargens rore levi.
     


Sic et cum facit Aeneam apud inferos ramum Proserpinae
consecraturum, ita infert:



     occupat Aeneas aditum corpusque recenti
     spargit aqua.
     


2. [1] Verborum autem proprietas tam poetae huic familiaris est
ut talis observatio in Vergilio laus esse iam desinat. Nullis
tamen magis proprie usus est quam sacris vel sacrificialibus
verbis. [2] Et primum illud non omiserim, in quo plerique
falluntur:



     extaque salsos
     porriciam in fluctus
     


non ut quidam "proiciam", aestimantes dixisse Vergilium
proicienda exta, quia adiecit "in fluctus". Sed non ita est. [3]
Nam et ex disciplina haruspicum et ex praecepto pontificum verbum
hoc sollemne sacrificantibus est, sicut Veranius ex primo libro
Pictoris ita dissertationem huius verbi est exsecutus: "exta
porriciunto, dis danto, in altaria aramve focumve eove quo exta
dari debebunt." [4] "Porricere" ergo, non "proicere" proprium
sacrifici verbum est, et quia dixit Veranius, "in aram focumve
eove quo exta dari debebunt", nunc pro ara et foco mare
accipiendum est cum sacrificium dis maris dicatur. [5] Ait enim,



     Di quibus imperium est pelagi, quorum aequore curro,
     vobis laetus ego hoc candentem in litore taurum
     constituam ante aras voti reus, extaque salsos
     porriciam in fluctu et vina liquentia fundam.
     


Ex his docetur in mare rite potuisse porrici exta, non proici.

[6] "Constituam ante aras voti reus": haec vox propria sacrorum
est, ut reus vocetur qui suscepto voto se numinibus obligat,
damnatus autem qui promissa vota iam solvit. Sed de hoc non opus
est a me plura proferri; cum vir doctissimus Eustathius paulo
ante hanc partem plenius exsecutus sit.

[7] Est profundam scientiam huius poetae in uno saepe reperire
verbo, quod fortuito dictum vulgus putaret. Multifariam enim
legimus quod litare sola non possit oratio nisi ut is qui deos
precatur etiam aram manibus adprehendat. [8] Inde Varro Divinarum
libro quinto dicit aras primum "asas" dictas, quod esset
necessarium a sacrificantibus eas teneri —ansis autem teneri
solere vasa quis dubitet?— Commutatione ergo litterarum "aras"
dici coeptas, ut "Valesios" et "Fusios" dictos prius, nunc
"Valerios" et "Furios" dici. [9] Haec omnia illo versu poeta
exsecutus est:



     talibus orantem dictis arasque tenentem
     audiit omnipotens.
     


Nonne eo additum auditum credideris, non quia orabat tantum, sed
quia et aras tenebat? Nec non cum ait,

     talibus orabat dictis arasque tenebat,
item,

     tango aras, medios ignes ac numina testor,
eandem vim nominis ex adprehensione significat.

[10] Idem poeta tam scientia profundus quam amoenus ingenio
nonnulla de veteribus verbis, quae ad proprietatem sacrorum
noverat pertinere, ita interpretatus est ut mutato verbi sono
integer intellectus maneret. [11] Nam primo pontificii iuris
libro apud Pictorem verbum hoc positum est, "vitulari": de cuius
verbi significatu Titius ita retulit, "vitulari est voce
laetari"; Varro etiam in libro quinto decimo Rerum divinarum ita
refert quod pontifex in sacris quibusdam vitulari soleat, quod
Graeci παιανίζειν vocant. [12] Has tot interpretationis ambages
quam paucis verbis docta elegantia Maronis expressit:

     laetumque choro paeana canentes!
Nam si vitulari est voce laetari, quod est παιανίζειν, nonne in
cantu laeti παιᾶνος enarratio verbi perfecta servata est? [13] Et
ut huic vocabulo diutius immoremur, Hyllus libro quem de dis
composuit ait Vitulam vocari deam quae laetitiae praeest. [14]
Piso ait Vitulam Victoriam nominari. Cuius rei hoc argumentum
profert, quod postridie nonas Iulias re bene gesta, cum pridie
populus a Tuscis in fugam versus sit —unde Populifugia vocantur—
post victoriam certis sacrificiis fiat vitulatio. [15] Quidam
nomen eius animadversum putant quod potens sit vitae tolerandae,
ideo huic deae pro frugibus fieri sacra dicuntur, quia frugibus
vita humana toleratur. Vnde hoc esse animadvertimus quod ait
Vergilius,

     cum faciam vitulam pro frugibus, ipse venito,
ut "vitula" dixerit pro vitulatione, quod nomen esse sacrificii
ob laetitiam facti superius expressimus. [16] Meminerimus tamen
sic legendum per ablativum, "cum faciam vitula pro frugibus," id
est cum faciam rem divinam non ove, non capra, sed vitula,
tamquam dicat "cum vitulam pro frugibus sacrificavero" [quod est
cum vitula rem divinam fecero].

[17] Pontificem Aenean vel ex nomine referendorum laborum eius
ostendit. Pontificibus enim permissa est potestas memoriam rerum
gestarum in tabulas conferendi, et hos annales appellant et
quidem maximos quasi a pontificibus maximis factos. Vnde ex
persona Aeneae ait,

     et vacat annales tantorum audire laborum.
3. [1] Et quia inter decreta pontificum hoc maxime quaeritur,
quid sacrum, quid profanum, quid sanctum, quid religiosum,
quaerendum utrum his secundum definitionem suam Vergilius usus
sit et singulis vocabuli sui proprietatem more suo servaverit.

[2] Sacrum est, ut Trebatius libro primo de religionibus refert,
"quicquid est quod deorum habetur": huius definitionis poeta
memor ubi sacrum nominavit, ammonitionem deorum paene semper
adiecit:

     sacra Dionaeae matri divisque ferebam,
item,

     sacra Iovi Stygio, quae rite incepta parabam,
item,



     tibi enim, tibi, maxima Iuno
     mactat sacra ferens.
     


[3] Profanum omnes paene consentiunt id esse quod extra fanaticam
causam sit, quasi porro a fano et a religione secretum. Cuius
significatus exemplum exsecutus est, cum de luco et aditu
inferorum sacro utroque loqueretur:



     "procul, o procul este profani,"
     conclamat vates, "totoque absistite luco."
     


[4] Eo accedit quod Trebatius profanum id proprie dici ait quod
ex religioso vel sacro in hominum usum proprietatemque conversum
est, quod apertissime poeta servavit cum ait,



     "Faune, precor, miserere", inquit, "tuque optima ferrum
     Terra tene, colui vestros si semper honores,
     quos contra Aeneadae bello fecere profanos."
     


Dixerat enim,



     sed stirpem Teucri nullo discrimine sacrum
     sustulerant
     


unde ostendit proprie profanatum, quod ex sacro promiscuum
humanis actibus commodatum est.

[5] "Sanctum est", ut idem Trebatius libro decimo religionum
refert, "interdum idem quod sacrum idemque quod religiosum,
interdum aliud —hoc est nec sacrum nec religiosum— est." [6] Quod
ad secundam speciem pertinet:



     sancta ad vos anima atque istius inscia culpae
     descendam.
     


Non enim sacro aut religioso eius anima tenebatur, quam sanctam,
hoc est incorruptam, voluit ostendere, ut in illo quoque:



     tuque, o sanctissima coniunx,
     felix morte tua
     


in quo castitatis honorem incorruptae uxoris amplexus est: unde
et sanctae leges, quae non debeant poenae sanctione corrumpi. [7]
Quod autem ad priorem speciei definitionem de sancto attinet, id
est ut non aliud sit quam sacrum aut religiosum:



     ecce levis summo de vertice visus Iuli
     fundere lumen apex
     


et paulo post:



     nos pavidi trepidare metu crinemque flagrantem
     excutere et sanctos restinguere fontibus ignes.
     


Hic enim "sanctos" ac si "sacros" accipiemus, quia divinitus
contigerunt. Item,



     tuque, o sanctissima vates
     praescia venturi
     


non aliud nisi "sacram" vocat, quam videbat et vatem et deo
plenam et sacerdotem.

[8] Superest ut quid sit religiosum cum Vergilio communicemus.
Servius Sulpicius religionem esse dictam tradidit quae propter
sanctitatem aliquam remota ac seposita a nobis sit, quasi a
relinquendo dicta, ut a carendo caerimonia. [9] Hoc Vergilius
servans ait,



     est ingens gelidum lucus prope Caeretis amnem
     religione patrum late sacer
     


et adiecit quo proprietatem religionis exprimeret,



     undique colles
     inclusere cavi et nigra nemus abiete cingit,
     


quae res utique faciebat lucum a populi communione secretum. Et
ut relictum locum ostenderet non sola adeundi difficultate,
adiecit et sanctitatem:



     Silvano fama est veteres sacrasse Pelasgos,
     agrorum pecorisque deo.
     


[10] Secundum Pompeium Festum "religiosi sunt qui facienda et
vitanda discernunt." Hinc Maro ait,



     rivos deducere nulla
     religio vetuit.
     


Quod autem ait "deducere" nihil aliud est quam "detergere". Nam
festis diebus rivos veteres sordidatos detergere licet, novos
fodere non licet. [11] In transcursu et hoc notandum est, quod et
ipse velut praeteriens sub unius verbi significatione proiecit.
Cavetur enim in iure pontificio ut —quoniam oves duabus ex causis
lavari solent, aut ut curetur scabies aut ut lana purgetur—
festis diebus purgandae lanae gratia oves lavare non liceat,
liceat autem si curatione scabies abluenda sit. [12] Ideo hoc
quoque inter concessa numeravit:

     balantumque gregem fluvio mersare
quod si huc usque dixisset, licita et vetita confuderat, sed
adiciendo "salubri" causam concessae ablutionis expressit.

4. [1] Nomina etiam sacrorum locorum sub congrua proprietate
proferre pontificalis observatio est. Ergo delubrum quid
pontifices proprie vocent et qualiter hoc nomine Vergilius usus
sit requiramus. [2] Varro libro octavo Rerum divinarum delubrum
ait alios aestimare in quo praeter aedem sit area adsumpta deum
causa, ut est in Circo Flaminio Iovis Statoris, alios in quo loco
dei simulacrum dedicatum sit, et adiecit, sicut locum in quo
figerent candelam "candelabrum" appellatum, ita in quo deum
ponerent nominatum "delubrum". [3] His a Varrone praescriptis
intellegere possumus id potissimum ab eo probatum, quod ex sua
consuetudine in ultimo posuit, ut a dei dedicato simulacro
delubrum coeperit nuncupari. [4] Vergilius tamen utramque
rationem diligenter est exsecutus. Vt enim a postrema incipiamus,
observavit delubrum nominaturus aut propria deorum nomina aut ea
quae dis accommodarentur inserere:



     at gemini lapsu delubra ad summa dracones
     effugiunt,
     


et ut mox simulacrum nominaret subtexuit,



     saevaeque petunt Tritonidis arcem,
     sub pedibusque deae clipeique sub orbe teguntur,
     


item,



     nos delubra deum miseri, quibus ultimus esset
     ille dies.
     


[5] Illam vero opinionem de area, quam Varro praedixerat, non
omisit:



     principio delubra adeunt, pacemque per aras
     exquirunt
     


et mox,

     aut ante ora deum pingues spatiatur ad aras.
Quid enim est "spatiatur" quam "spatio lati itineris obambulat"?
Quod adiciendo ante aras ostendit aream adsumptam deorum causa.
Ita suo more velut aliud agendo implet arcana.

[6] De dis quoque Romanorum propriis, id est Penatibus, aspersa
est huic operi non incuriosa subtilitas. Nigidius enim De dis
libro nono decimo requirit num di Penates sint Troianorum Apollo
et Neptunus, qui muros eis fecisse dicuntur, et num eos in
Italiam Aeneas advexerit. Cornelius quoque Labeo libro de dis
Penatibus eadem existimat. Hanc opinionem sequitur Maro cum
dicit,



     sic fatus meritos aris mactabat honores,
     taurum Neptuno, taurum tibi, pulcher Apollo.
     


[7] Varro Humanarum secundo Dardanum refert deos Penates ex
Samothrace in Phrygiam, et Aeneam ex Phrygia in Italiam
detulisse. Qui sint autem di Penates in libro quidem memorato
Varro non exprimit. [8] Sed qui diligentius eruunt veritatem
Penates esse dixerunt per quos penitus spiramus, per quos habemus
corpus, per quos rationem animi possidemus, esse autem medium
aethera Iovem, Iunonem vero imum aëra cum terra et Minervam
summum aetheris cacumen; et argumento utuntur quod Tarquinius,
Demarati Corinthii filius, Samothracicis religionibus mystice
imbutus, uno templo ac sub eodem tecto numina memorata coniunxit.
[9] Cassius vero Hemina dicit Samothracas deos eosdemque
Romanorum Penates proprie dici θεοὺς μεγάλους, θεοὺς χρηστούς,
θεοὺς δυνατούς. Noster haec sciens ait,

     cum sociis natoque, Penatibus et magnis dis,
quod exprimit θεοὺς μεγάλους. [10] Sed et omnia haec nomina cum
in uno de supradictis numinibus servat, doctrinam procul dubio
suam de omni hac opinione confirmat. Cum enim ait,

     Iunonis magnae primum prece numen adora,
τὴν μεγάλην nominavit;

     adsit laetitiae Bacchus dator et bona Iuno,
τὴν χρηστήν;

     dominamque potentem,
τὴν δυνατήν. [11] Eodem nomine appellavit et Vestam, quam de
numero Penatium aut certe comitem eorum esse manifestum est, adeo
ut et consules et praetores seu dictatores, cum adeunt
magistratum, Lavinii rem divinam faciant Penatibus pariter et
Vestae. [12] Sed et Vergilius ubi ex persona Hectoris dixit,

     sacra suosque tibi commendat Troia Penates,
mox adiecit:



     sic ait et manibus vittas Vestamque potentem
     aeternumque adytis effert penetralibus ignem.
     


[13] Addidit Hyginus in libro quem de dis Penatibus scripsit
vocari eos θεοὺς πατρῷους. Sed nec hoc Vergilius ignoratum
reliquit:

     di patrii, servate domum, servate nepotem,
et alibi,

     patriique Penates.
5. [1] Nec minus de sacrificiorum usu quam de deorum scientia
diligentiam suam pandit. Cum enim Trebatius libro primo de
religionibus doceat hostiarum genera esse duo, unum in quo
voluntas dei per exta disquiritur, alterum in quo sola anima deo
sacratur, unde etiam haruspices animales has hostias vocant,
utrumque hostiarum genus in carmine suo Vergilius ostendit. [2]
Et primo quidem illud quo voluntas numinum per exta monstratur:

     mactat lectas de more bidentes,
et mox:



     pecudumque reclusis
     pectoribus inhians spirantia consulit exta.
     


[3] Alterum illud in quo hostia animalis dicitur, quod eius
tantum anima sacratur, ostendit, cum facit Entellum victorem
Eryci mactare taurum. Nam ut expleret animalis hostiae causas,
ipso usus est nomine:

     hanc tibi, Eryx, meliorem animam pro morte Daretis.
Et ut nuncupata vota signaret, ait "persolvo", quod de voto
proprie dicitur, utque ostenderet persolutum dis, signavit
dicens,

     sternitur exanimisque tremens procumbit humi bos.
[4] Videndum etiam ne et illam hostiam ostendat animalem:



     sanguine placastis ventos et virgine caesa,
     cum primum Iliacas, Danai, venistis ad oras:
     sanguine quaerendi reditus animaque litandum
     Argolica.
     


Nam et "animam", id est hostiae nomen, posuit et "litare", quod
significat sacrificio facto placasse numen.

[5] In his ipsis hostiis, vel animalibus vel consultatoriis,
quaedam sunt quae iniuges vocantur, id est quae numquam domitae
aut iugo subditae sunt. Harum quoque noster poeta sic meminit:



     nunc grege de intacto septem mactare iuvencos
     praestiterit, totidem lectas de more bidentes;
     


et ut iniuges evidentius exprimeret, adiecit:

     et intacta totidem cervice iuvencos.
[6] "Eximii" quoque in sacrificiis vocabulum non poeticum
ἐπίθετον sed sacerdotale nomen est. Veranius enim in
pontificalibus quaestionibus docet "eximias" dictas hostias quae
ad sacrificium destinatae eximantur e grege, vel quod eximia
specie quasi offerendae numinibus eligantur. Hinc ait,

     quattuor eximios praestanti corpore tauros,
ubi quod eximuntur "eximios", quod eliguntur "praestanti corpore"
dicendo monstravit.

[7] "Ambarvalis" hostia est, ut ait Pompeius Festus, quae rei
divinae causa circum arva ducitur ab his qui pro frugibus
faciunt. Huius sacrificii mentionem in Bucolicis habet ubi de
apotheosi Daphnidis loquitur:



     haec tibi semper erunt, et cum sollemnia vota
     reddemus nymphis et cum lustrabimus agros,
     


ubi "lustrare" significat "circumire": hinc enim videlicet et
nomen hostiae adquisitum est, ab ambiendis arvis, sed et in
Georgicorum libro primo:

     terque novas circum felix eat hostia fruges.
[8] Observatum est a sacrificantibus ut si hostia quae ad aras
duceretur fuisset vehementius reluctata ostendissetque se invitam
altaribus admoveri, amoveretur quia invito deo offerri eam
putabant. Quae autem stetisset oblata, hanc volenti numini dari
aestimabant. Hinc noster:

     et ductus cornu stabit sacer hircus ad aras,
et alibi:

     et statuam ante aras aurata fronte iuvencum.
[9] Adeo autem omnem pietatem in sacrificiis quae dis exhibenda
sunt ponit, ut propter contrariam causam Mezentium vocaverit
contemptorem deorum. Neque enim, ut Aspro videtur, ideo
contemptor divum dictus est, quod sine respectu deorum in homines
impius fuerit, alioquin multo magis hoc de Busiride dixisset,
quem longe crudeliorem inlaudatum vocasse contentus est. [10] Sed
veram huius contumacissimi nominis causam in primo libro
originum Catonis diligens lector inveniet: ait enim Mezentium
Rutulis imperasse ut sibi offerrent quas dis primitias
offerebant, et Latinos omnes similis imperii metu ita vovisse:
"Iuppiter, si tibi magis cordi est nos ea tibi dare potius quam
Mezentio, uti nos victores facias." [11] Ergo quod divinos
honores sibi exegerat, merito dictus a Vergilio contemptor
deorum. Hinc pia illa insultatio sacerdotis:



     haec sunt spolia et de rege superbo
     primitiae,
     


ut nomine contumaciae cui poenas luit raptas de eo notaret
exuvias.

6. [1] Mirandum est huius poetae et circa nostra et circa externa
sacra doctrinam. Neque enim de nihilo est quod, cum Delon venit
Aeneas, nulla ab eo caesa est hostia nisi cum proficisceretur
Apollini et Neptuno res facta divina est. [2] Constat enim, sicut
Cloatius Verus ordinatorum libro secundo docet, esse Deli aram
apud quam hostia non caeditur, sed tantum sollemni deum prece
venerantur. Verba Cloatii haec sunt: "Deli ara est Apollinis
Γενέτορος in qua nullum animal sacrificatur, quam Pythagoram
velut inviolatam adoravisse produnt." [3] Hanc ergo esse, quae
adoratur ab Aenea Γενέτορος aram poeta demonstrat, siquidem
templum ingressus pontifex nullo acto sacrificio statim inchoat
precem, et ut Γενέτορα expressius nominaret,

     da pater augurium.
[4] At vero cum tauro mox immolat Apollini et Neptuno, apud aliam
utique aram factum intellegimus, et bene supra tantum modo
patrem, quod ibi proprium est, et infra, quod commune est,
Apollinem nominat. [5] Meminit huius arae et Cato de liberis
educandis in haec verba: "nutrix haec omnia faciebat in verbenis
ac tubis sine hostia ut Deli ad Apollinis Genitivi aram."

[6] Eodem versu non omittendum puto cur saxo vetusto dixerit
extructum templum. Velius Longus, "immutatio est", inquit,
"epitheti: vult enim dicere vetustatem templi." Hunc multi alii
commentatores secuti sunt, sed frigidum est aedificii aetatem
notare. [7] Epaphus autem, vir plurimae lectionis, libro septimo
decimo ait Delphis quodam tempore evenisse ut templum religiosum
antea et intactum spoliatum incensumque sit et adicit multas
circa Corinthum urbes insulasque proximas terrae motu haustas,
Delon neque antea neque postea hoc incommodo vexatam sed semper
eodem manere saxo. [8] Thucydides etiam Historiarum libro tertio
idem docet. Non mirum ergo si praesidio religionis tutam insulam
semper ostendens, ad reverentiam sibi locorum accessisse dicit
continuam saxi eiusdem, id est insulae, firmitatem.

[9] Vt servavit Apollinis Genitoris proprietatem patrem vocando,
idem curavit Herculem vocando victorem:



     "haec", inquit, "limina victor
     Alcides subiit."
     


[10] Varro Divinarum libro quarto victorem Herculem putat dictum
quod omne genus animalium vicerit. Romae autem Victoris Herculis
aedes duae sunt, una ad portam Trigeminam, altera in foro Boario.
[11] Huius cognomenti causam Masurius Sabinus memoralium libro
secundo aliter exponit:

{@ Marcus (inquit) Octavius Herrenus, prima adulescentia tibicen,
postquam arti suae diffisus est, instituit mercaturam, et bene
re gesta decimam Herculi profanavit. Postea cum navigans hoc idem
ageret, a praedonibus circumventus fortissime repugnavit et
victor recessit. Hunc in somnis Hercules docuit sua opera
servatum. Cui Octavius impetrato a magistratibus loco aedem
sacravit et signum Victoremque incisis litteris appellavit. @}

Dedit ergo epitheton deo quo et argumentum veterum victoriarum
Herculis et commemoratio novae historiae, quae recenti Romano
sacro causam dedit, contineretur.

[12] Nec frustra in eodem loco dixit,

     et domus Herculei custos Pinaria sacri.
Quidam enim aram Maximam, cum vicino conflagraret incendio,
liberatam a Pinariis ferunt et ideo sacri custodem domum Pinariam
dixisse Vergilium. [13] Asper "κατὰ διαστολὴν", inquit,
"Potitiorum, qui ab Appio Claudio praemio corrupti sacra servis
publicis prodiderunt." [14] Sed Veranius pontificalium eo libro
quem fecit de supplicationibus ita ait Pinariis, qui novissimi
comeso prandio venissent cum iam manus pransores lavarent,
praecepisse Herculem, ne quid postea ipsi aut progenies ipsorum
ex decima gustarent sacranda sibi, sed ministrandi tantum modo
causa, non ad epulas convenirent; quasi ministros eorum sacri
custodes vocari. [15] Vt ipse Vergilius alibi:

     at Triviae custos iam dudum in montibus Opis,
id est ministra; nisi forte custodem dixit eam quae se
prohibuerit et continuerit a sacris, ut ipse alibi:



     et custos furum atque avium cum falce saligna
     Hellespontiaci servet tutela Priapi.
     


Hic utique custodem prohibitorem avium furumque significat.



     [16]Haec ubi dicta, dapes iubet et sublata reponi
     pocula gramineoque viros locat ipse sedili.
     


Non vacat quod dixit "sedili". Nam propria observatio est in
Herculis sacris epulari sedentes: et Cornelius Balbus Ἐξηγητικῶν
libro octavo decimo ait apud aram Maximam observatum ne
lectisternium fiat. [17] Custoditur in eodem loco ut omnes aperto
capite sacra faciant. Hoc fit ne quis in aede dei habitum eius
imitetur, nam ipse ibi operto est capite. Varro ait Graecum hunc
esse morem, quia sive ipse sive qui ab eo relicti aram Maximam
statuerunt Graeco ritu sacrificaverunt. Hoc amplius addit Gavius
Bassus: idcirco enim hoc fieri dicit, quia ara Maxima ante
adventum Aeneae in Italia constituta est, qui hunc ritum velandi
capitis invenit.

7. [1] Ea quoque quae incuriose transmittuntur a legentium plebe
non carent profunditate. Nam cum loqueretur de filio Pollionis,
id quod ad principem suum spectaret adiecit:



     ipse sed in pratis aries iam suave rubenti
     murice, iam croceo mutabit vellera luto.
     


[2] Traditur autem in libris Etruscorum, si hoc animal insolito
colore fuerit inductum, portendi imperatori rerum omnium
felicitatem. Est super hoc liber Tarquitii transcriptus ex
ostentario Tusco. Ibi reperitur: "purpureo aureove colore ovis
ariesve si aspergetur, principi ordinis et generis summa cum
felicitate largitatem auget, genus progeniem propagat in
claritate laetioremque efficit." Huiusmodi igitur statum
imperatori in transitu vaticinatur.

[3] Verbis etiam singulis de sacro ritu quam ex alto petita
significet vel hinc licebit advertere:



     iniecere manum Parcae telisque sacrarunt
     Euandri.
     


Nam quicquid destinatum est dis sacrum vocatur, pervenire autem
ad deos non potest nisi libera ab onere corporis fuerit anima,
quod nisi morte fieri non potest. Ita ergo opportune sacratum
Halesum facit quia erat oppetiturus. [4] Et hic proprietatem et
humani et divini iuris secutus est. Nam ex manus iniectione paene
mancipium designavit, et sacrationis vocabulo observantiam
divini iuris implevit. [5] Hoc loco non alienum videtur de
condicione eorum hominum referre quos leges sacros esse certis
dis iubent, quia non ignoro quibusdam mirum videri quod cum
cetera sacra violari nefas sit, hominem sacrum ius fuerit occidi.
[6] Cuius rei causa haec est. Veteres nullum animal sacrum in
finibus suis esse patiebantur sed abigebant ad fines deorum
quibus sacrum esset, animas vero sacratorum hominum, quos †zanas†
Graeci vocant, dis debitas aestimabant. [7] Quem ad modum igitur
quod sacrum ad deos ipsos mitti non poterat, a se tamen
dimittere non dubitabant, sic animas, quas sacras in caelum mitti
posse arbitrati sunt, viduatas corpore quam primum illo ire
voluerunt. [8] Disputat de hoc more etiam Trebatius religionum
libro nono, cuius exemplum, ne sim prolixus, omisi. Cui cordi est
legere, satis habeat et auctorem et voluminis ordinem esse
monstratum.

8. [1] Nonnullorum quae scientissime prolata sunt male enuntiando
corrumpimus dignitatem, ut quidam legunt:



     discedo ac ducente dea flammam inter et hostes
     expedior,
     


cum ille doctissime dixerit "ducente deo", non "dea". [2] Nam et
apud Calvum Haterianus adfirmat legendum,

     pollentemque deum Venerem,
non "deam". Signum etiam eius est Cypri barbatum, corpore et
veste muliebri, cum sceptro ac statura virili et putant eandem
marem ac feminam esse. [3] Aristophanes eam Ἀφρόδιτον appellat.
Laevinus etiam sic ait,



     Venerem igitur almum adorans,
     sive femina sive mas est,
     ita uti alma Noctiluca est.
     


Philochorus quoque in Atthide eandem adfirmat esse lunam et ei
sacrificium facere viros cum veste muliebri, mulieres cum virili,
quod eadem et mas aestimatur et femina.

[4] Hoc quoque de prudentia religionis a Vergilio dictum est:



     decidit exanimis vitamque reliquit in astris
     aëriis.
     


Hyginus enim de proprietatibus deorum, cum de astris ac de
stellis loqueretur, ait oportere his volucres immolari. Docte
ergo Vergilius dixit apud ea numina animam volucris remansisse
quibus ad litandum data est.

[5] Nec nomen apud se, quod fortuitum esse poterat, vacare
permittit:



     matrisque vocavit
     nomine Casmillae mutata parte Camillam.
     


[6] Nam Statius Tullianus de vocabulis rerum libro primo ait
dixisse Callimachum Tuscos Camillum appellare Mercurium, quo
vocabulo significant praeministrum deorum. Vnde Vergilius ait
Metabum "Camillam" appellasse filiam, Dianae scilicet
praeministram. [7] Nam et Pacuvius cum de Medea loqueretur:

     caelitum camilla, expectata advenis: salve hospita.
Romani quoque pueros et puellas nobiles et investes camillos et
camillas appellant flaminicarum et flaminum praeministros.

[8] Hanc quoque observationem eius non convenit praeterire:



     mos erat (inquit) Hesperio in Latio, quem protinus urbes
     Albanae coluere sacrum, nunc maxima rerum
     Roma colit.
     


[9] Varro De moribus morem dicit esse in iudicio animi, quem
sequi debeat consuetudo. Iulius Festus de verborum
significationibus libro tertio decimo, "mos est", inquit,
"institutum patrium pertinens ad religiones caerimoniasque
maiorum." [10] Ergo Vergilius utrumque auctorem secutus et primo
quidem Varronem, quoniam ille dixerat morem praecedere, sequi
consuetudinem, postquam dixit "mos erat", subiunxit "quem
protinus urbes Albanae coluere", et "nunc maxima rerum Roma
colit," quo perseverantiam consuetudinis monstrat. [11] Et
quoniam Festus pertinere ad caerimonias ait, hoc idem docuit Maro
adiciendo "sacrum": "quem protinus urbes Albanae coluere
sacrum." [12] Mos ergo praecessit et cultus moris secutus est,
quod est consuetudo: et hic definitionem Varronis implevit.
Adiciendo deinde "sacrum" ostendit morem caerimoniis dicatum,
quod Festus asseruit. [13] Idem observavit et in duodecimo libro
cum ait:



     morem ritusque sacrorum
     adiciam,
     


in quo ostendit aperte morem esse ritus sacrorum. [14] Sed
historiae quoque fidem in his versibus secutus est, "mos erat
Hesperio in Latio" et reliqua. Servavit enim regnorum
successionem, quippe primi regnaverunt Latini, inde Albani et
inde Romani. Ideo "mos erat", primum dixit, "Hesperio in Latio",
et postea, "quem protinus urbes Albanae coluere sacrum", deinde
subiecit, "nunc maxima rerum Roma colit."

9. [1]

     Excessere omnes adytis arisque relictis
     di quibus imperium hoc steterat.
     


Et de vetustissimo Romanorum more et de occultissimis sacris vox
ista prolata est. [2] Constat enim omnes urbes in alicuius dei
esse tutela moremque Romanorum arcanum et multis ignotum fuisse
ut cum obsiderent urbem hostium eamque iam capi posse
confiderent, certo carmine evocarent tutelares deos, quod aut
aliter urbem capi posse non crederent aut etiam si posset, nefas
aestimarent deos habere captivos. [3] Nam propterea ipsi Romani
et deum in cuius tutela urbs Roma est et ipsius urbis Latinum
nomen ignotum esse voluerunt. [4] Sed dei quidem nomen nonnullis
antiquorum, licet inter se dissidentium, libris insitum et ideo
vetusta persequentibus quicquid de hoc putatur innotuit. Alii
enim Iovem crediderunt, alii Lunam, sunt qui Angeronam, quae
digito ad os admoto silentium denuntiat, alii autem, quorum fides
mihi videtur firmior, Opem Consiviam esse dixerunt. [5] Ipsius
vero urbis nomen etiam doctissimis ignoratum est, caventibus
Romanis ne quod saepe adversus urbes hostium fecisse se noverant,
idem ipsi quoque hostili evocatione paterentur, si tutelae suae
nomen divulgaretur.

[6] Sed videndum ne quod nonnulli male aestimaverunt nos quoque
confundat, opinantes uno carmine et evocari ex urbe aliqua deos
et ipsam devotam fieri civitatem. Nam repperi in libro quinto
rerum reconditarum Sammonici Sereni utrumque carmen, quod ille se
in cuiusdam Furii vetustissimo libro repperisse professus est.
[7] Est autem carmen huiusmodi quo di evocantur cum oppugnatione
civitas cingitur:

{@ si deus, si dea est, cui populus civitasque Carthaginiensis
est in tutela, teque maxime, ille qui urbis huius populique
tutelam recepisti, precor venerorque veniamque a vobis peto ut
vos populum civitatemque Carthaginiensem deseratis, loca templa
sacra urbemque eorum relinquatis, absque his abeatis [8] eique
populo civitatique metum formidinem oblivionem iniciatis,
propitiique Romam ad me meosque veniatis, nostraque vobis loca
templa sacra urbs acceptior probatiorque sit, mihique populoque
Romano militibusque meis propitii sitis. Si <haec> ita feceritis
ut sciamus intellegamusque, voveo vobis templa ludosque facturum.
@}

[9] In eadem verba hostias fieri oportet auctoritatemque videri
extorum, ut ea promittant futura. Vrbes vero exercitusque sic
devoventur iam numinibus evocatis, sed dictatores imperatoresque
soli possunt devovere his verbis:

[10]{@ Dis pater Veiovis Manes, sive vos quo alio nomine fas est
nominare, ut omnes illam urbem Carthaginem exercitumque quem ego
me sentio dicere fuga formidine terrore compleatis quique
adversum legiones exercitumque nostrum arma telaque ferent, uti
vos eum exercitum eos hostes eosque homines urbes agrosque eorum
et qui in his locis regionibusque agris urbibusque habitant
abducatis, lumine supero privetis exercitumque hostium urbes
agrosque eorum quos me sentio dicere, uti vos eas urbes agrosque
capita aetatesque eorum devotas consecratasque habeatis ollis
legibus quibus quandoque sunt maxime hostes devoti. [11] Eosque
ego vicarios pro me <meaque> fide magistratuque meo pro populo
Romano exercitibus legionibusque nostris do devoveo, ut me
meamque fidem imperiumque legiones exercitumque nostrum qui in
his rebus gerundis sunt bene salvos siritis esse. Si haec ita
faxitis ut ego sciam sentiam intellegamque, tunc quisquis votum
hoc faxit ubiubi faxit recte factum esto ovibus atris tribus. Te
Tellus mater teque Iuppiter obtestor. @}

[12] Cum Tellurem dicit, manibus terram tangit; cum Iovem dicit,
manus ad caelum tollit; cum votum recipere dicit, manibus pectus
tangit.

[13] In antiquitatibus autem haec oppida inveni devota:
†Stonios†, Fregellas, Gabios, Veios, Fidenas; haec intra Italiam,
praeterea Carthaginem et Corinthum, sed et multos exercitus
oppidaque hostium Gallorum Hispanorum Afrorum Maurorum aliarumque
gentium quas prisci loquuntur annales. [14] Hinc est ergo quod
propter huiusmodi evocationem numinum discessionemque ait
Vergilius,



     excessere omnes adytis arisque relictis
     di;
     


et ut tutelares designaret, adiecit:

     quibus imperium hoc steterat.
[15] Vtque praeter evocationem etiam vim devotionis ostenderet,
in qua praecipue Iuppiter ut diximus invocatur, ait:



     ferus omnia Iuppiter Argos
     transtulit.
     


[16] Videturne vobis probatum sine divini et humani iuris
scientia non posse profunditatem Maronis intellegi?»

10. [1] Hic cum omnes concordi testimonio doctrinam et poetae et
enarrantis aequarent, exclamat Euangelus diu se succubuisse
patientiae, nec ultra dissimulandum quin in medium detegat
inscientiae Vergilianae vulnera. [2] «Et nos», inquit, «manum
ferulae aliquando subduximus, et nos cepimus pontificii iuris
auditum: et ex his quae nobis nota sunt Maronem huius disciplinam
iuris nescisse constabit. [3] Quando enim diceret:

     caelicolum regi mactabam in litore taurum,
si sciret tauro immolari huic deo vetitum aut si didicisset quod
Ateius Capito comprehendit? Cuius verba ex libro primo de iure
sacrificiorum haec sunt: "itaque Iovi tauro verre ariete immolari
non licet." [4] Labeo vero sexagesimo et octavo libro intulit,
nisi Neptuno Apollini et Marti, taurum non immolari. Ecce
pontifex tuus quid apud quas aras mactetur ignorat, cum vel
aedituis haec nota sint et veterum non tacuerit industria.»

[5] Ad haec Praetextatus renidens: «quibus deorum tauro immoletur
si vis cum Vergilio communicare, ipse te docebit:

     taurum Neptuno, taurum tibi, pulcher Apollo.
[6] Vides in opere poetae verba Labeonis? Igitur ut hoc docte,
ita illud argute. Nam ostendit deo non litatum: ideo secutum:

     horrendum dictu et visu mirabile monstrum.
[7] Ergo respiciens ad futura hostiam contrariam fecit. Sed et
noverat hunc errorem non esse inexpiabilem. Atteius enim Capito,
quem in acie contra Maronem locasti, adiecit haec verba: "si quis
forte tauro Iovi fecerit, piaculum dato." Committitur ergo res
non quidem impianda, insolita tamen; et committitur non
ignorantia, sed ut locum monstro faceret secuturo.»

11. [1] Subiecit Euangelus: «si eventu excusantur inlicita, dic
quaeso, quod erat monstrum secuturum et cum Cereri libari vino
iuberet,

     cui tu lacte favos et miti dilue Baccho,
quod omnibus sacris vetatur? [2] Vinum autem Cereri non libari
debuit illum vel Plautus docere, qui in Aulularia ait:



     Cererin», Strobile, hi sunt facturi nuptias?
     ... quia temeti nihil allatum video.
     


[3] At hic vester flamen et pontifex et omnia —tam quid immoletur
quam quid libetur— ignorat et (ne non ubique in libando pari
errore sit devius) in octavo ait:

     in mensam laeti libant divosque precantur;
cum non in mensam sed in aram secundum morem libare debuerint.»

[4] «Vt prius tibi», Praetextatus inquit, «de posteriore
quaestione respondeam, fateor te non immerito de usurpata in
mensam libatione quaesisse; ampliusque speciem difficultatis
auxeras si magis Didonem in mensam similiter libantem notasses:

     dixit et in mensam laticum libavit honorem.
[5] Nam et Titius cum de ritu sacrorum multa dissereret ait sibi
hunc locum in quaestionem venire, nec tamen haesitationem suam
requisita ratione dissolvit. Ego autem quod mihi magistra
lectione compertum est publicabo. In Papiriano enim iure
evidenter relatum est arae vicem praestare posse mensam dicatam:
[6] "Vt in templo", inquit, "Iunonis Populoniae augusta mensa
est." Namque in fanis alia vasorum sunt et sacrae supellectilis,
alia ornamentorum. Quae vasorum sunt instrumenti instar habent,
quibus semper sacrificia conficiuntur, quarum rerum principem
locum obtinet mensa in qua epulae libationesque et stipes
reponuntur. Ornamenta vero sunt clipei, coronae et cuiuscemodi
donaria. Neque enim dedicantur eo tempore quo delubra sacrantur,
at vero mensa arulaeque eodem die quo aedes ipsa dedicari solent,
unde mensa hoc ritu dedicata in templo arae usum et religionem
obtinet pulvinaris. [7] Ergo apud Euandrum quidem fit iusta
libatio, quippe apud eam mensam quae cum ara Maxima more utique
religionis fuerat dedicata et in luco sacrato et inter ipsa sacra
in quibus epulabantur; in convivio vero Didonis, quod tantum
regium constat, non etiam sacrum fuisse, apud humanam mensam in
triclinio, non in templo, quia non erat religiosa sed usurpata
libatio, solam fecit libasse reginam, in cuius persona nulla
observationis necessitas et multa ad usurpandum in potestate
permissio. [8] At vero hic,



     omnes
     in mensam laeti libant divosque precantur,
     


[quia] quod recte fieri noverat ab omnibus simul in templo
epulantibus et uni sacratae adsidentibus mensae factum esse
memoravit.

[9] De illo autem versu,

     cui tu lacte favos et miti dilue Baccho,
paucis quod male accusatur absolvam. Poeta enim aeque in rebus
doctrinae et in verbis sectator elegantiae, sciens Cereri mulso
libari, adiecit "miti Baccho favos dilue", scilicet mitescere
vinum dicens, cum mulsum coeperit fieri. [10] Nam ita hic "mite"
vinum dixit ut alibi ait "domitum":

     et durum Bacchi domitura saporem.
Notum autem esse non diffitebere, quod a. d. duodecimum Kalendas
Ianuarias Herculi et Cereri faciunt sue praegnante panibus
mulso.»

12. [1] «Opportune mehercle, Praetextate, fecisti Herculis
mentionem, in cuius sacra hic vester gemino errore commisit:



     tum Salii ad cantus incensa altaria circum
     populeis adsunt evincti tempora ramis.
     


Nam et Salios Herculi dedit, quos tantum Marti dicavit
antiquitas, et populeas coronas nominat, cum ad aram Maximam sola
lauro capita et alia fronde non vinciant. [2] Videmus et in
capite praetoris urbani lauream coronam, cum rem divinam Herculi
facit. Testatur enim Terentius Varro in ea satura quae
inscribitur Περὶ κεραυνοῦ maiores solitos decimam Herculi vovere
nec decem dies intermittere "quin pollucerent ac populum
ἀσύμβολον cum corona laurea dimitterent cubitum."»

[3] «Hicine est», Vettius ait, «error geminus? At ego in neutro
dico errasse Vergilium. Nam ut primum de frondis genere dicamus,
constat quidem nunc lauro sacrificantes apud aram Maximam
coronari, sed multo post Romam conditam haec consuetudo sumpsit
exordium, postquam in Aventino lauretum coepit virere, quam rem
docet Varro humanarum libro secundo. [4] E monte ergo proximo
decerpta laurus sumebatur operantibus, quam vicina offerebat
occasio. Vnde recte Maro noster ad ea tempora respexit, quibus
Euander ante urbem conditam apud aram Maximam sacra celebrabat et
utebatur populo utique "Alcidae gratissima".

[5] Salios autem Herculi ubertate doctrinae altioris adisgnat,
quia is deus et apud pontifices idem qui et Mars habetur. [6] Et
sane ita Menippea Varronis adfirmat quae inscribitur Ἄλλος οὗτος
Ἡρακλῆς, in qua cum de Invicto Hercule loqueretur, eundem esse ac
Martem probavit. Chaldaei quoque stellam Herculis vocant, quam
reliqui omnes Martis appellant. [7] Est praeterea Octavii
Hersennii liber qui inscribitur de sacris Saliaribus Tiburtium,
in quo Salios Herculi institutos operari diebus certis et
auspicato docet. [8] Item Antonius Gnipho, vir doctus cuius
scholam Cicero post laborem fori frequentabat, Salios Herculi
datos probat in eo volumine quo disputat quid sit festra, quod
est ostium minusculum in sacrario, quo verbo etiam Ennius usus
est. [9] Idoneis ut credo auctoribus certisque rationibus error
qui putabatur uterque defensus est. Si qua sunt alia quae nos
commovent, in medium proferamus, ut ipsa collatio nostrum, non
Maronis, absolvat errorem.»

[10] Tunc Euangelus: «numquamne tibi, Praetextate, venit in
mentem toto, ut aiunt, caelo errasse Vergilium cum Dido sua rem
divinam pro nuptiis faceret? "Mactat" enim inquit



     lectas de more bidentes
     legiferae Cereri Phoeboque patrique Lyaeo;
     


et quasi expergefactus adiecit,

     Iunoni ante omnes, cui vincla iugalia curae [...]
13. [1] «Accipite et M. Varronis verba de agri cultura libro
tertio, qui cum de pavonibus in villa nutriendis loqueretur, sic
ait: "primus hos Q. Hortensius augurali cena posuisse dicitur,
quod potius factum tum luxuriose quam severe boni viri laudabant.
Quem cito secuti multi extulerunt eorum pretia, ut ova eorum
denariis veneant quinis, ipsi facile quinquagenis." [2] Ecce res
non admiranda solum sed etiam pudenda, ut ova pavonum quinis
denariis veneant, quae hodie non dicam vilius sed omnino nec
veneunt! [3] Is Hortensius platanos suas vino inrigare consuevit,
adeo ut in quadam actione quam habuit cum Cicerone susceptam
precario a Tullio postulasset ut locum dicendi permutaret secum;
abire enim in villam necessario se velle ut vinum platano, quam
in Tusculano posuerat, ipse suffunderet. [4] Sed forte ad notam
saeculi sui non sufficit Hortensius, vir alioquin ex professo
mollis et in praecinctu ponens omnem decorem. Fuit enim vestitu
ad munditiem curioso et ut bene amictus iret, faciem in speculo
quaerebat, ubi se intuens togam corpori sic adplicabat, ut rugas
non forte sed industria locatas artifex nodus astringeret et
sinus ex composito defluens modum lateris ambiret. [5] Is quondam
cum incederet elaboratus ad speciem collegae de iniuriis diem
dixit, quod sibi in angustiis obvius offensu fortuito structuram
togae destruxerat, et capital putavit quod in umero suo locum
ruga mutasset.

[6] Ergo hoc praetermisso ad viros venio triumphales, quos
victores gentium luxuria vicit: et ut taceam Gurgitem a devorato
patrimonio cognominatum, quia insignibus virtutis secutae vitia
prioris compensavit aetatis, Metellus Pius in quam foveam luxus
et superbiae successuum continuatione pervenit? Et ne multis
morer, ipsa de eo Sallustii verba subieci:

[7]{@ ac Metellus in ulteriorem Hispaniam post annum regressus
magna gloria, concurrentibus undique virile et muliebre secus,
per vias et tecta omnium visebatur. Eum quaestor Vrbinus aliique
cognita voluntate cum ad cenam invitaverant, ultra Romanum ac
mortalium etiam morem curabant, exornatis aedibus per aulaea et
insignia scaenisque ad ostentationem histrionum fabricatis. [8]
Simul croco sparsa humus et alia in modum templi celeberrimi.
Praeterea tum sedenti [in] transenna demissum Victoriae
simulacrum cum machinato strepitu tonitruum coronam ei imponebat,
tum venienti ture quasi deo supplicabatur. [9] Toga picta
plerumque amiculo erat accumbenti, epulae vero quaesitissimae
neque per omnem modo provinciam sed trans maria ex Mauritania
volucrum et ferarum incognita antea plura genera. Quis rebus
aliquantam partem gloriae dempserat maximeque apud veteres et
sanctos viros superba illa, gravia, indigna Romano imperio
aestimantes. @}

Haec Sallustius, gravissimus alienae luxuriae obiurgator et
censor.

[10] Accipite inter gravissimas personas non defuisse luxuriam.
Refero enim pontificis vetustissimam cenam quae scripta est in
indice quarto Metelli illius pontificis maximi in haec verba:

[11]{@ Ante diem nonum Kalendas Septembres, quo die Lentulus
flamen Martialis inauguratus est, domus ornata fuit, triclinia
lectis eburneis strata fuerunt, duobus tricliniis pontifices
cubuerunt, Q. Catulus, M<am>. Aemilius Lepidus, D. Silanus,
Caesar, <...> rex sacrorum, P. Scaevola sextus, Q. Cornelius, P.
Volumnius, P. Albinovanus et Iulius Caesar augur qui eum
inauguravit, in tertio triclinio Popillia, Perpennia Licinia
Arruntia virgines Vestales et ipsius uxor Publicia flaminica et
Sempronia socrus eius. [12] Cena haec fuit: ante cenam echinos,
ostreas crudas quantum vellent, peloridas, sphondylos, turdum
asparagos subtus, gallinam altilem, patinam ostrearum peloridum,
balanos nigros, balanos albos: iterum sphondylos, glycymaridas,
urticas, ficedulas, lumbos capruginos aprugnos, altilia ex farina
involuta, ficedulas, murices et purpuras. In cena sumina,
sinciput aprugnum, patinam piscium, patinam suminis, anates,
querquedulas elixas, lepores, altilia assa, amulum, panes
Picentes. @}

[13] Vbi iam luxuria tunc accusaretur quando tot rebus farta fuit
cena pontificum? Ipsa vero edulium genera quam dictu turpia? Nam
Titius in suasione legis Fanniae obicit saeculo suo quod porcum
Troianum mensis inferant, quem illi ideo sic vocabant, quasi
aliis inclusis animalibus gravidum, ut ille Troianus equus
gravidus armatis fuit.

[14] Exigebat hoc quoque illa gulae intemperantia, ut et lepores
saginarentur teste Varrone, qui de agri cultura libro tertio cum
de leporibus loqueretur sic ait: "hoc quoque nuper institutum ut
saginarentur, cum exceptos e leporario condant in caveis et loco
clauso faciant pingues."

[15] Si cui hoc mirum videtur quod ait Varro lepores aetate illa
solitos saginari, accipiat aliud quod maiore admiratione sit
dignum, cochleas saginatas, quod idem Varro in eodem libro
refert. Verba ipsa qui volet legere, ubi quaerere debeat
indicavi. [16] Neque ego nunc antiquitati nos praeferendos vel
comparandos dico, sed respondi obiurganti Horo, adserens uti res
habet, maiorem illis saeculis deliciarum curam fuisse quam
nostro.»

14. [1] Subiecit Rufius Albinus, antiquitatis non minus quam
Caecina peritus: «miror te», inquit, «Albine, non rettulisse
quanta illis adfluentia marinarum procurari solita fuerit
copiarum, cuius relatu maximam conviviorum nostrorum sobrietatem
doceres.» Et Caecina, «profer», inquit, «in medium quae de hac
quoque parte lectu comperisti. Vltra omnes enim polles memoria
vetustatis.»

[2] Et Rufius sic ingressus est: "vetustas quidem nobis semper,
si sapimus, adoranda est. Illa quippe saecula sunt quae hoc
imperium vel sanguine vel sudore pepererunt, quod non nisi
virtutum faceret ubertas. Sed, quod fatendum est, in illa
virtutum abundantia vitiis quoque aetas illa non caruit, e quibus
nonnulla nostro saeculo morum sobrietate correcta sunt. [3] Et
de luxu quidem illius temporis circa marinas copias dicere
institueram, sed quia in adsertionem nostrae emendationis alia ex
aliis proferenda se suggerunt, de piscibus non omitto, sed
differo dum de alia lascivia qua nunc caremus admoneo. [4] Dic
enim, Hore, qui antiquitatem nobis obicis, ante cuius triclinium
modo saltatricem vel saltatorem te vidisse meministi? At inter
illos saltatio certatim vel ab honestis adpetebatur. Ecce enim,
ut ab illo ordiar tempore quod fuit optimis moribus, inter duo
bella Punica ingenui, quid dicam ingenui, filii senatorum in
ludum saltatorium commeabant et illic crotala gestantes saltare
discebant! [5] Taceo quod matronae etiam saltationem non
inhonestam putabant, sed inter probas quoque earum erat saltandi
cura dum modo non curiosa usque ad artis perfectionem. Quid enim
ait Sallustius: "psallere saltare elegantius quam necesse est
probae"? Adeo et ipse Semproniam reprehendit non quod saltare,
sed quod optime scierit. [6] Nobilium vero filios et, quod dictu
nefas est, filias quoque virgines inter studiosa numerasse
saltandi meditationem testis est Scipio Africanus Aemilianus, qui
in oratione contra legem iudiciariam Tib. Gracchi sic ait:

[7]{@ docentur praestigias inhonestas, cum cinaedulis et sambuca
psalterioque eunt in ludum histrionum, discunt cantare, quae
maiores nostri ingenuis probro ducier voluerunt. Eunt, inquam, in
ludum saltatorium inter cinaedos virgines puerique ingenui! Haec
cum mihi quisquam narrabat, non poteram animum inducere ea
liberos suos homines nobiles docere: sed cum ductus sum in ludum
saltatorium, plus medius fidius in eo ludo vidi pueris
virginibusque quinquaginta, in his unum —quod me rei publicae
maxime miseritum est— puerum bullatum, petitoris filium non
minorem annis duodecim, cum crotalis saltare quam saltationem
impudicus servulus honeste saltare non posset. @}

[8] Vides quem ad modum ingemuerit Africanus quod vidisset cum
crotalis saltantem filium petitoris, id est candidati, quem ne
tum quidem spes et ratio adipiscendi magistratus, quo tempore se
suosque ab omni probro debuit vindicare, potuerit coercere quo
minus faceret quod scilicet turpe non habebatur.

Ceterum superius pleramque nobilitatem haec propudia celebrare
conquestus est. [9] Sic nimirum M. Cato senatorem non ignobilem
Caecilium "spatiatorem" et "Fescenninum" vocat eumque staticulos
dare his verbis ait: "descendit de cantherio, inde staticulos
dare, ridcularia fundere." Et alibi in eundem: "praeterea cantat
ubi collibuit, interdum Graecos versus agit, iocos dicit, voces
demutat, staticulos dat." [10] Haec Cato, cui, ut videtis, etiam
cantare non serii hominis videtur, quod apud alios adeo non inter
turpia numeratum est, ut Sulla, vir tanti nominis, optime
cantasse dicatur. [11] Ceterum histriones non inter turpes
habitos Cicero testimonio est, quem nullus ignorat Roscio et
Aesopo histrionibus tam familiariter usum ut res rationesque
eorum sua sollertia tueretur, quod cum aliis multis tum ex
epistolis quoque eius declaratur. [12] Nam illam orationem quis
est qui non legerit, in qua populum Romanum obiurgat quod Roscio
gestum agente tumultuarit? Et certe satis constat contendere eum
cum ipso histrione solitum, utrum ille saepius eandem sententiam
variis gestibus efficeret an ipse per eloquentiae copiam sermone
diverso pronuntiaret. Quae res ad hanc artis suae fiduciam
Roscium abstraxit, ut librum conscriberet quo eloquentiam cum
histrionia compararet. [13] Is est Roscius qui etiam Sullae
carissimus fuit et anulo aureo ab eodem dictatore donatus est.
Tanta autem fuit gratia et gloria, ut mercedem diurnam de publico
mille denarios sine gregalibus solus acceperit. [14] Aesopum
vero ex pari arte ducenties sestertium reliquisse filio constat.
Sed quid loquor de histrionibus cum Appius Claudius, vir
triumphalis, qui Salius ad usque senectutem fuit, pro gloria
obtinuerit, quod inter collegas optime saltitabat?

[15] Ac priusquam a saltatione discedo, illud adiciam, uno
eodemque tempore tribus nobilissimis civibus non modo studium
saltandi, sed etiam, si dis placet, peritiam qua gloriarentur
fuisse, Gabinio consulari, Ciceronis inimico, quod ei etiam
Cicero non dissimulanter obiecit, et M. Caelio, nato in turbas
viro, quem idem Cicero defendit, et Licinio Crasso, Crassi eius
qui apud Parthos extinctus est filio.

15. [1] Sed de saltatione veterum ad praedae marinae transire
luxum Liciniorum me nomen admonuit, quos Murenas cognominatos
quod hoc pisce effusissime delectati sint satis constat. [2] Huic
opinioni M. Varro consentit, adserens eodem modo Licinios
appellatos Murenas quo Sergius Orata cognominatus est, quod ei
pisces qui auratae vocantur carissimi fuerint. [3] Hic est
Sergius Orata qui primus balneas pensiles habuit, primus
ostrearia in Baiano locavit, primus optimum saporem ostreis
Lucrinis adiudicavit. Fuit autem aetate Crassi illius diserti,
qui quam gravis et serius habitus sit etiam Cicero docet. [4] Is
tamen Crassus, vir censorius —nam cum Cn. Domitio censor fuit—
cum supra ceteros disertus haberetur essetque inter clarissimos
cives princeps, tamen murenam in piscina domus suae mortuam
atratus tamquam filiam luxit. [5] Neque id obscurum fuit; quippe
collega Domitius in senatu hoc ei quasi deforme crimen obiecit.
Neque id confiteri Crassus erubuit sed ultro etiam, si dis
placet, gloriatus est censor, piam adfectiosamque rem fecisse se
iactitans. [6] Piscinas autem quam refertas habuerint
pretiosissimis piscibus Romani illi nobilissimi principes,
Lucullus, Philippus et Hortensius, quos Cicero piscinarios
appellat, etiam illud indicium est, quod M. Varro in libro de
agri cultura refert M. Catonem qui post Vticae periit, cum heres
testamento Luculli esset relictus, pisces de piscina eius
quadraginta milibus vendidisse. [7] Accersebantur autem murenae
ad piscinas nostrae urbis ab usque freto Siculo quod Rhegium a
Messana dispescit. Illic enim optimae a prodigis esse creduntur
tam, Hercules, quam anguillae, et utraeque ex illo loco Graece
πλωταί vocantur, Latine flutae, quod in summo supernantes sole
torrefactae curvare se posse et in aquam mergere desinunt atque
ita faciles captu fiunt. [8] Et si enumerare velim quam multi
magnique auctores murenas e freto Siculo nobilitarint, longum
fiat; sed dicam quid M. Varro in libro qui inscribitur Gallus de
admirandis dixerit his verbis: "in Sicilia quoque", inquit,
"Papirius manu capi murenas flutas, quod eae in summa aqua prae
pinguedine flutentur."

[9] Haec Varro. Sed quis neget indomitam apud illos et, ut ait
Caecilius, vallatam gulam fuisse, qui ex tam longinquo mari
instrumenta luxuriae conpararent? [10] Nec rarus hic Romae
piscis, ut peregre accitus, erat. Auctor est Plinius Caesarem
dictatorem cum triumphales cenas populo daret, sex milia
murenarum a Gaio Hirrio ad pondus accepisse. Huius Hirrii villam
quamvis non amplam aut latam, constat propter vivaria quae habuit
quadragies sestertio venum datam.

16. [1] Nec acipenser, quem maria prodigis nutriunt, illius
saeculi delicias evasit; et ut liqueat secundo Punico bello
celebre nomen huius piscis fuisse, accipite ut meminerit eius
Plautus in fabula quae inscribitur Baccaria ex persona parasiti:



     [2]quis est mortalis tanta fortuna affectus umquam
     qua ego nunc sum, cuius haec ventri portatur pompa?
     Vel nunc, qui mihi in mari acipenser latuit antehac,
     cuius ego latus in latebras reddam meis dentibus et manibus.
     


[3] Et ne vilior sit testis poeta, accipite assertore Cicerone in
quo honore fuerit hic piscis apud P. Scipionem Africanum illum
et Numantinum. Haec sunt in dialogo de fato verba Ciceronis:

[4]{@ nam cum esset apud se ad Lavernium Scipio unaque Pontius,
adlatus est forte Scipioni acipenser, qui admodum raro capitur,
sed est piscis, ut ferunt, in primis nobilis. Cum autem Scipio
unum et alterum ex his qui eum salutatum venerant invitavisset
pluresque etiam invitaturus videretur, in aurem Pontius,
"Scipio", inquit, "vide quid agas, acipenser iste paucorum
hominum est." @}

[5] Nec infitias eo temporibus Traiani hunc piscem in magno
pretio non fuisse, teste Plinio Secundo, qui in Naturali historia
cum de hoc pisce loqueretur sic ait: "nullo nunc in honore est,
quod equidem miror, cum sit rarus inventu." [6] Sed non diu
stetit haec parsimonia. Nam temporibus Severi principis, qui
ostentabat duritiam morum, Sammonicus Serenus, vir saeculo suo
doctus, cum ad principem suum scriberet faceretque de hoc pisce
sermonem, verba Plinii quae superius posui praemisit et ita ipse
subiecit:

[7]{@ Plinius, ut scitis, ad usque Traiani imperatoris venit
aetatem. Nec dubium est quod ait nullo honore hunc piscem
temporibus suis fuisse, verum ab eo dici. Apud antiquos autem in
pretio fuisse ego testimoniis palam facio, vel eo magis quod
gratiam eius video ad epulas quasi postliminio redisse; quippe
qui dignatione vestra cum intersum convivio sacro, animadvertam
hunc piscem a coronatis ministris cum tibicine introferri. Sed
quod ait Plinius de acipenseris squamis, id verum esse maximus
rerum naturalium indagator Nigidius Figulus ostendit, in cuius
libro de animalibus quarto ita positum est: "cur alii pisces
squama secunda, acipenser adversa sit." @}

[8] Haec Sammonicus, qui turpitudinem convivii principis sui
laudando notat, prodens venerationem qua piscis habebatur, ut a
coronatis inferretur cum tibicinis cantu, quasi quaedam non
deliciarum sed numinis pompa. [9] Sed ut minus miremur
acipenserem gravi pretio taxari solitum, Asinius Celer, vir
consularis, ut idem Sammonicus refert, mullum unum septem milibus
nummum mercatus est. In qua re luxuriam illius saeculi eo magis
licet aestimare quod Plinius Secundus temporibus suis negat
facile mullum repertum qui duas pondo libras excederet. At nunc
et maioris ponderis passim videmus et pretia haec insana
nescimus.

[10] Nec contenta illa ingluvies fuit maris sui copiis. Nam
Optatus praefectus classis sciens scarum adeo Italicis litoribus
ignotum ut nec nomen Latinum eius piscis habeamus, incredibilem
scarorum multitudinem vivariis navibus huc advectam inter Ostiam
et Campaniae litus in mare sparsit miroque ac novo exemplo pisces
in mari tamquam in terra fruges aliquas seminavit idemque
tamquam summa in hoc utilitatis publicae verteretur, quinquennio
dedit operam ut si quis inter alios pisces scarum forte cepisset,
incolumem confestim et inviolatum mari redderet.

[11] Quid stupemus captivam illius saeculi gulam servisse mari,
cum in magno vel dicam maximo apud prodigos honore fuerit etiam
Tiberinus lupus et omnino omnes ex hoc amni pisces? [12] Quod
equidem cur ita illis visum sit ignoro; fuisse autem etiam M.
Varro ostendit, qui enumerans quae in quibus Italiae partibus
optima ad victum gignantur, pisci Tiberino palmam tribuit his
verbis in libro rerum humanarum undecimo: "ad victum optima fert
ager Campanus frumentum, Falernus vinum, Casinas oleum,
Tusculanus ficum, mel Tarentinus, piscem Tiberis." [13] Haec
Varro de omnibus scilicet huius fluminis piscibus sed inter eos,
ut supra dixi, praecipuum locum lupus tenuit, et quidem is qui
inter duos pontes captus esset. [14] Id ostendunt cum multi alii
tum etiam Titius, vir aetatis Lucilianae, in oratione qua legem
Fanniam suasit. Cuius verba ideo pono quia non solum de lupo
inter duos pontes capto erunt testimonio, sed etiam mores quibus
plerique tunc vivebant facile publicabunt. Describens enim
homines prodigos in forum ad iudicandum ebrios commeantes quaeque
soleant inter se sermocinari sic ait:

[15]{@ Ludunt alea studiose, delibuti unguentis, scortis stipati.
Vbi horae decem sunt, iubent puerum vocari ut comitium eat
percontatum quid in foro gestum sit, qui suaserint, qui
dissuaserint, quot tribus iusserint, quot vetuerint. Inde ad
comitium vadunt ne litem suam faciant. Dum eunt, nulla est in
angiporto amphora quam non impleant, quippe qui vesicam plenam
vini habeant. [16] Veniunt in comitium, tristes iubent dicere.
Quorum negotium est narrant, iudex testes poscit, ipsus it
minctum. Vbi redit, ait se omnia audivisse, tabulas poscit,
litteras inspicit: vix prae vino sustinet palpebras. Eunt in
consilium. Ibi haec oratio: "quid mihi negotii est cum istis
nugatoribus. Quin potius potamus mulsum mixtum vino Graeco,
edimus turdum pinguem bonumque piscem, lupum germanum qui inter
duos pontes captus fuit?" @}

[17] Haec Titius. Sed et Lucilius, acer et violentus poeta,
ostendit scire se hunc piscem egregii saporis qui inter duos
pontes captus esset, eumque quasi ligurritorem catillonem
appellat, scilicet qui proxime ripas stercus insectaretur.
Proprie autem catillones dicebantur qui ad polluctum Herculis
ultimi cum venirent catillos ligurribant. [18] Lucilii versus hi
sunt:



     fingere praeterea adferri quod quisque volebat.
     Illum sumina ducebant atque altilium lanx,
     hunc pontes Tiberinus duo inter captus catillo.
     


17. [1] Longum fiat si enumerare velim quot instrumenta gulae
inter illos vel ingenio excogitata sint vel studio confecta. Et
hae nimirum causae fuerunt propter quas tot numero leges de cenis
et sumptibus ad populum ferebantur, et imperari coepit ut
patentibus ianuis pransitaretur et cenitaretur, sic oculis civium
testibus factis luxuriae modus fieret. [2] Prima autem omnium de
cenis lex ad populum Orchia pervenit, quam tulit Orchius
tribunus plebi de senatus sententia tertio anno quam Cato censor
fuerat. Cuius verba quia sunt prolixa praetereo, summa autem eius
praescribebat numerum convivarum. [3] Et haec est lex Orchia de
qua Cato mox orationibus suis vociferabatur, quod plures quam
praescripto eius cavebatur ad cenam vocarentur.

Cumque auctoritatem novae legis aucta necessitas imploraret, post
annum vicesimum secundum legis Orchiae Fannia lex data est, anno
post Romam conditam secundum Gellii opinionem quingentesimo
octogesimo octavo. [4] De hac lege Sammonicus Serenus ita refert:

{@ lex Fannia, sanctissimi Augusti, ingenti omnium ordinum
consensu pervenit ad populum, neque eam praetores aut tribuni ut
plerasque alias, sed ex omnium bonorum consilio et sententia ipsi
consules pertulerunt, cum res publica ex luxuria conviviorum
maiora quam credi potest detrimenta pateretur, siquidem eo res
redierat, ut gula inlecti plerique ingenui pueri pudicitiam et
libertatem suam venditarent, plerique ex plebe Romana vino madidi
in comitium venirent et ebrii de rei publicae salute
consulerent. @}

[5] Haec Sammonicus. Fanniae autem legis severitas in eo
superabat Orchiam legem quod in superiore numerus tantum modo
cenantium cohibebatur licebatque secundum eam uni cuique bona sua
inter paucos consumere, Fannia autem etiam sumptibus modum fecit
assibus centum, unde a Lucilio poeta festivitatis suae more
"centussis" vocatur.

[6] Fanniam legem post annos decem et octo lex Didia consecuta
est. Eius ferundae duplex fuit causa, prima et potissima ut
universa Italia, non sola urbs, lege sumptuaria teneretur,
Italicis existimantibus Fanniam legem non in se sed in solos
urbanos cives esse conscriptam; deinde ut non soli qui prandia
cenasve maiore sumptu fecissent, sed etiam qui ad eas vocitati
essent atque omnino interfuissent, poenis legis tenerentur.

[7] Post Didiam Licinia lex lata est a P. Licinio Crasso Divite,
cuius ferundae probandaeque tantum studium ab optimatibus
impensum est ut consulto senatus iuberetur ut ea tantum modo
promulgata, priusquam trinundino confirmaretur, ita ab omnibus
observaretur quasi iam populi sententia comprobata. [8] Lex vero
haec paucis mutatis in plerisque cum Fannia congruit. In ea enim
ferenda quaesita est novae legis auctoritas, exolescente metu
legis antiquioris, ita, Hercules, ut de ipsis duodecim tabulis
factum est, quarum ubi contemni antiquitas coepit, eadem illa
quae illis legibus cavebantur in alia latorum nomina transierunt.
[9] Sed legis Liciniae summa ut Kalendis Nonis nundinis Romanis
cuique in dies singulos triginta dumtaxat asses edundi causa
consumere liceret, ceteris vero diebus, qui excepti non essent,
ne amplius daretur apponeretur quam carnis aridae pondo tria et
salsamentorum pondo libra et quod ex terra vite arboreve sit
natum. [10] Video quid remordeat: ergo indicium sobrii saeculi
est ubi tali praescripto legum coercetur expensa cenarum? Non ita
est. Nam leges sumptuariae a singulis ferebantur quae civitatis
totius vitia corrigerent; ac nisi pessimis effusissimisque
moribus viveretur, profecto opus ferundis legibus non fuisset.
Vetus verbum est: leges [inquit] bonae ex malis moribus
procreantur.

[11] Has sequitur lex Cornelia et ipsa sumptuaria, quam tulit
Cornelius Sulla dictator, in qua non conviviorum magnificentia
prohibita est nec gulae modus factus, verum minora pretia rebus
imposita: et quibus rebus, di boni, quamque exquisitis et paene
incognitis generibus deliciarum! Quos illic pisces quasque
offulas nominat, et tamen pretia illis minora constituit! Ausim
dicere ut vilitas edulium animos hominum ad parandas obsoniorum
copias incitaret et gulae servire etiam qui parvis essent
facultatibus possent. [12] Dicam plane quod sentio. Adprime
luxuriosus mihi videtur et prodigus cui haec tanta in epulis vel
gratuita ponantur. Itaque tanto hoc saeculum ad omnem
continentiam promptius ut pleraque harum rerum quae Sullana lege
ut vulgo nota comprehenduntur, nemo nostrum vel fando compererit.

[13] Sulla mortuo Lepidus consul legem tulit et ipse cibariam
(Cato enim sumptuarias leges "cibarias" appellat). Dein paucis
interiectis annis alia lex pervenit ad populum ferente Antio
Restione. Quam legem quamvis esset optima, obstinatio tamen
luxuriae et vitiorum firma concordia nullo abrogante irritam
fecit. Illud tamen memorabile de Restione latore ipsius legis
fertur, eum quoad vixit foris postea non cenasse ne testis fieret
contemptae legis quam ipse bono publico pertulisset.

[14] His legibus adnumerarem edictum de sumptibus ab Antonio
propositum, qui postea triumvir fuit, ni indignum crederem inter
cohibentes sumptum Antonio locum facere, cuius expensae in cenam
solitae conferri sola unionis a Cleopatra uxore consumpti
aestimatione superatae sunt. [15] Nam cum Antonius quicquid mari
aut terra aut etiam caelo gigneretur ad satiandam ingluviem suam
natum existimans faucibus ac dentibus suis subderet eaque re
captus de Romano imperio facere vellet Aegyptium regnum,
Cleopatra uxor, quae vinci a Romanis nec luxuria dignaretur,
sponsione provocavit insumere se posse in unam cenam sestertium
centies. [16] Id mirum Antonio visum, nec moratus sponsione
contendit, dignus sculna Munatio Planco, qui tam honesti
certaminis arbiter electus est. Altera die Cleopatra pertemptans
Antonium pollucibilem sane cenam paravit, sed quam non miraretur
Antonius, quippe qui omnia quae apponebantur ex cotidianis opibus
agnosceret. [17] Tunc regina adridens fialam poposcit, cui aceti
nonnihil acris infudit, atque illuc unionem demptum ex aure
altera festinabunda demisit eumque mature dissolutum, uti natura
est eius lapidis, absorbuit. Et quamvis eo facto sponsione
vicisset, quippe cum ipsa margarita centies sestertium sine
contentione evaluisset, manum tamen et ad alterius unionem auris
similiter admovit, nisi Munatius Plancus iudex severissimus
superatum Antonium mature pronuntiasset. [18] Ipse autem unio
cuius fuerit magnitudinis inde colligi poterit, quod qui
superfuit postea victa regina et capta Aegypto Romam delatus
dissectusque est et factae ex una margarita duae impositaeque
simulacro Veneris ut monstruosae magnitudinis in templo quod
Pantheum dicitur.»

18. [1] Adhuc dicente Rufio secundae mensae inlata bellaria novo
sermoni principium dederunt. Symmachus enim attrectans manu
nuces, «vellem», inquit, «ex te audire, Servi, tanta nucibus
nomina quae causa vel origo variaverit aut unde, tot mala cum hac
una appellatione vocitentur, fiunt tamen seorsum diversa tam
vocabulo quam sapore. Ac prius de nucibus absolvas volo quae tibi
memoria crebrae lectionis occurrunt.» [2] Et Servius: «nux ista
iuglans secundum nonnullorum opinionem a iuvando et a glande
dicta existimatur. Gavius vero Bassus in libro de significatione
verborum hoc refert:

[3]{@ iuglans arbor proinde dicta est ac "Iovis glans". Nam quia
id arboris genus nuces habet quae sunt suaviore sapore quam glans
est, hunc fructum antiqui illi, qui egregium glandique similem
ipsamque arborem deo dignam existimabant, "Iovis glandem"
appellaverunt, quae nunc litteris interlisis iuglans nominatur.
@}

[4] Cloatius autem Verus in libro a Graecis tractorum ita
memorat:

{@ iuglans —D praetermissum est— quasi "diuglans" id est Διὸς
βάλανος, sicut Theophrastus ait: "ἴδια δὲ τῶν ὀρεινῶν ἃ ἐν τοῖς
πεδίοις οὐ φύεται, ... τερέβινθος πρῖνος φιλύρη ἀφάρκη καρύα, ἣ
καὶ Διὸς βάλανος." Hanc Graeci etiam "basilicam" vocant. @}

[5] Nux haec Abellana seu Praenestina, quae est eadem, ex arbore
est quae dicitur "corylus", de qua Vergilius dicit "corylum
sere." Est autem natio hominum iuxta agrum Praenestinum qui
Carsitani vocantur ἀπὸ τῶν καρύων, cuius rei meminit Varro in
logistorico qui inscribitur Marius de fortuna: inde scilicet
Praenestinae nuces. [6] Est et illud apud Naevium in fabula
Hariolo:



     — quis heri apud te? — Praenestini et Lanuvini hospites.
     — Suopte utrosque decuit acceptos cibo,
     alteris inanem vulvam madidam dari,
     alteris nuces in proclivi profundier.
     


Hanc autem nucem Graeci "Ponticam" vocant, dum una quaeque natio
indit huic nuci nomen ex loco in quo nascitur copiosior.

[7] Nux castanea, de qua Vergilius "castaneasque nuces", vocatur
et "Heracleotica". Nam vir doctus Oppius in libro quem fecit de
silvestribus arboribus sic ait:

{@ Heracleotica haec nux, quam quidam "castaneam" nominant,
itemque Pontica nux atque etiam quae dicuntur "basilicae
iuglandes", germina atque flores agunt similiter isdem temporibus
quibus Graecae nuces. @}

[8] Nunc dicendum est quae sit Graeca nux.» Ac simul hoc dicens
amygdalam de lance tulit et ostendit. «Nux Graeca haec est quae
et "amygdale" dicitur: sed et "Thasia" eadem nux vocatur. Testis
est Cloatius in ordinatorum Graecorum libro quarto, cum sic ait:
"nux Graeca amygdale." Atta vero in Supplicatione, "nucem
Thasiam", inquit,

     favumque adde quantum libet.
[9] Nucem molluscam licet hiemis nobis tempus invideat, tamen
quia de nucibus loquimur, indictam non relinquemus. Plautus in
Calceolo sic eius meminit:



     molluscam nucem
     super eius dixit impendere tegulas.
     


[10] Ecce Plautus nominat quidem sed quae sit nux mollusca non
exprimit. Est autem "Persicum" quod vulgo vocatur et mollusca nux
dicitur scilicet quod ceteris omnibus nucibus mollior sit. [11]
Huius rei idoneus adsertor est Sueius vir longe doctissimus, in
idyllio quod inscribitur Moretum. Nam cum loquitur de hortulano
faciente moretum, inter cetera quae eo mittit et hoc pomum mitti
ait his verbis:



     [12] admiscet †vaca basilicis† haec nunc partim,
     partim Persica, quod nomen sic denique fertur
     propterea quod qui quondam cum rege potenti,
     nomine Alexandro Magno, fera proelia bello
     in Persas tetulere, suo post inde reventu
     hoc genus arboris in praelatis finibus Grais
     disseruere, novos fructus mortalibus dantes.
     Mollusca haec nux est, ne quis forte inscius erret.
     


[13] Nux terentina dicitur quae ita mollis est ut vix attrectata
frangatur. De qua in libro Favorini sic reperitur: "item quod
quidam Tarentinas oves vel nuces dicunt, quae sunt terentinae a
'tereno', quod est Sabinorum lingua molle, unde Terentios quoque
dictos putat Varro ad Libonem primo." Quam in culpam etiam
Horatius potest videri incidere, qui ait et "molle Tarentum".

[14] Nux pinea hos nobis qui adpositi sunt nuculeos dedit.
Plautus in Cistellaria:

     qui e nuce nuculeos esse vult frangit nucem.
19. [1] Et quia mala videmus admixta bellariis, post nuces de
malorum generibus disserendum est. Sunt de agri cultura
scriptores qui nuces et mala sic dividunt, ut nuces dicant omne
pomum quod foris duro tegatur et intus habeat quod esui est,
malum vero quod foris habeat quod est esui et durum intus
includat. Secundum hanc definitionem Persicum, quod Sueius poeta
superius inter nuces numerat, magis erit inter mala numerandum.

[2] His praemissis malorum enumeranda sunt genera, quae Cloatius
in ordinatorum Graecorum libro quarto ita diligenter enumerat:

{@ sunt autem genera malorum: Amerinum cotonium citreum
coccymelum conditivum ἐπιμηλίς musteum Mattianum orbiculatum
†ogratianum† praecox pannuceum Punicum Persicum Quiri<ni>anum
prosivum rubrum Scaudianum silvestre struthium Scantianum tubur
Verianum. @}

[3] Vides Persicum a Cloatio inter mala numeratum, quod nomen
originis suae tenuit, licet iam dudum nostri soli germen sit.
Quod autem ait idem Cloatius citreum, et ipsum Persicum malum est
secundum Vergilium:

     felicis mali, quo non praestantius ullum,
et reliqua. [4] Et ut nemo dubitet haec de citreo dixisse
Vergilium, accipite quae Oppius in libro de silvestribus
arboribus dicat: "citrea item malus et Persica, altera generatur
in Italia et in Media altera." Et paulo post de citreo loquens
ait:

{@ est autem odoratissimum, ex quo interiectum vesti tineas
necat. Fertur etiam venenis contrarium, quod tritum cum vino
purgatione virium suarum bibentes servat. Generantur autem in
Perside omni tempore mala citrea. Alia enim praecarpuntur, alia
interim maturescunt. @}

[5] Vides hic et citreum nominari et omnia signa poni quae de eo
Vergilius dixit, licet nomen citrei ille non dixerit. Nam et
Homerus, qui citreum θύον appellat, ostendit esse odoratum pomum:

     θύου δ᾽ ἀπὸ καλὸν ὀδώδει.
Et quod ait Oppius inter vestem poni citreum, idem significat
Homerus cum dicit,

     εἵματα δ᾽ ἀμφιέσασα θυώδεα σιγαλόεντα.
Hinc et Naevius poeta in bello Punico ait "citrosam vestem".

[6] Pira haec quae vidimus varietas nominum numerosa discernit.
Nam idem Cloatius sic eorum vocabula describit:

{@ Anicianum, cucurbitivum, cirritum, cervisca, calculosum,
Crustuminum, decimanum, Graeculum, Lollianum, Lanuvinum, laureum,
Lateresianum, myrapium, Milesium murteum, Naevianum,
orbiculatum, Praecianum, rubile, Signinum, Tullianum, Titianum,
thymosum, Turranianum praecox, volaemum, mespilum serum,
sementivum serum, Sextilianum serum, Tarentinum serum, Valerianum
serum. @}

20. [1] Admonent nos et fici aridae ut enumeremus genera ficorum,
eodem Cloatio nos de his ut de aliis instruente. Sic enim
diversas ficos diligentiae suae more dinumerat:

{@ Africa albula, harundinea, asinastra atra, palusca, Augusta,
bifera, Carica, Chal<ci>dica alba nigra, Chia alba nigra,
Calpurniana alba nigra, cucurbitiva, duricoria, Herculanea,
Liviana, Lydia, leptolydia, Marsica, Numidica pulla, Pompeiana
praecox, Tellana atra. @}

[2] Sciendum quod ficus alba ex felicibus sit arboribus, contra
nigra ex infelicibus. Docent nos utrumque pontifices. Ait enim
Veranius de verbis pontificalibus: "felices arbores putantur esse
quercus, aesculus, ilex, suberies, fagus, corylus, sorbus, ficus
alba, pirus, malus, vitis, prunus, cornus, lotus." [3]
Tarquitius autem Priscus in ostentario arborario sic ait:

{@ arbores quae inferum deorum avertentiumque in tutela sunt, eas
infelices nominant: alternum, <virgam> sanguine<a>m, filicem,
ficum atram quaeque bacam nigram nigrosque fructus ferunt,
itemque acrifolium, pirum silvaticum, ruscum, rubum sentesque,
quibus portenta prodigiaque mala comburi iubere oportet. @}

[4] Quid quod ficum tamquam non pomum secerni a pomis apud
idoneos reperimus? Afranius in Sella: "pomum holus ficum uvam",
sed et Cicero oeconomicon libro tertio: "neque serit vitem neque
quae sata est diligenter colit: oleum ficos poma non habet." [5]
Nec hoc ignorandum est, ficum solam ex omnibus arboribus non
florere. [Lacti proprie ficorum dicitur.] "Grossi" appellantur
fici quae non maturescunt. Hos Graeci dicunt ὀλύνθους. Mattius:

     in milibus tot [ficorum] non videbitis grossum,
et paulo post ait:

     sumas ab alio lacte diffluos grossos.
Et Postumius Albinus annali primo de Bruto: "ea causa sese
stultum brutumque faciebat, grosullos ex melle edebat."

[6] Olearum genera haec enumerantur: Africana, albiceris,
Aquilia, Alexandrina, Aegyptia Culminea, conditiva, Liciniana,
orchas, oleaster, pausia, phaulia, radius, Sallentina, Sergiana,
termitea, [7] sicut uvarum ista sunt genera: Aminea —scilicet a
regione, nam Aminei fuerunt ubi nunc Falernum est— asinusca
atrusca, albuelis, abena, apiana, Apicia, bumamma— aut ut Graeci
dicunt βούμασθος— duracina, labrusca, melampsithia, Maronia
Mareotis, Numentana, precia, pramnia, psithia, pilleolata,
Rhodia, stephanitis, venucula, variola lagea.» [8] Inter haec
Praetextatus: «velim Servium nostrum diutius audire, sed hora nos
quietis admonet ut exorto iubare eloquio Symmachi domi suae
fruamur.» Atque ita facta discessio est.

 LIBER QVARTVS  


1. [1] «[...]



     <nec magis incepto vultum> sermone movetur,
     quam si dura silex aut stet Marpesia cautes.
     Tandem corripuit sese atque inimica refugit.
     


Item pathos est et in hoc versu:



     obstupui steteruntque comae et vox faucibus haesit.
     [2]Sed et tota Daretis fatigatio habitu depingitur:
     ast illum fidi aequales genua aegra trahentem
     quassantemque utroque caput crassumque cruorem
     ore eiectantem
     


sociorum quoque eius trepidationem breviter ostendit:



     galeamque ensemque vocati
     accipiunt,
     


quasi non sponte accepturi munus quod erat damnum verecundiae. Ex
eodem genere est illud:



     totoque loquentis ab ore
     scintillae absistunt, oculis micat acribus ignis.
     


[3] Est et in descriptione languoris habitus, ut est tota
descriptio pestilentiae apud Thucydiden et:

     labitur infelix studiorum atque immemor herbae
     victor equus,
et



     demissae aures, incertus ibidem
     sudor et ille quidem morituris frigidus.
     


[4] Est inter pathe et pudor ut circa Deiphobum,



     pavitantem et dira tegentem
     supplicia,
     


[5] et luctus habitu proditur ut in Euryali matre:



     expulsi manibus radii revolutaque pensa;
     evolat infelix,
     


et Latinus, quia miratur,



     defixa.
     Obtutu tenet ora,
     


et Venus quia rogatura est,

     tristior et lacrimis oculos suffusa nitentes ...,
et Sibylla quia insanit,



     subito non vultus, non color unus,
     non comptae mansere comae.
     


2. [1] Nunc videamus pathos quo tenore orationis exprimitur. Ac
primum quaeramus quid de tali oratione rhetorica arte
praecipitur. Oportet enim ut oratio pathetica aut ad
indignationem aut ad misericordiam dirigatur, quae a Graecis
οἶκτος καὶ δείνωσις appellantur. Horum alterum accusatori
necessarium est, alterum reo.

[2] Et necesse est initium abruptum habeat, quoniam satis
indignantibus leniter incipere non convenit. Ideo apud Vergilium
sic incipit:



     quid me alta silentia cogis
     rumpere?
     


Et alibi:

     mene incepto desistere victam?
Et alibi:



     heu stirpem invisam et fatis contraria nostris
     fata Phrygum
     


et Dido:



     "moriemur inultae,
     sed moriamur," ait
     


et eadem:



     "pro Iuppiter! ibit
     hic?" Ait,
     


et Priamus:

     "at tibi pro scelere," exclamat, "pro talibus ausis ..."
[3] Nec initium solum tale esse debet, sed omnis si fieri potest
oratio videri pathetica et brevibus sententiis et crebris
figurarum mutationibus debet velut inter aestus iracundiae
fluctuare. [4] Vna ergo nobis Vergiliana oratio pro exemplo sit:

     Heu stirpem invisam
initium ab ecphonesi, deinde sequuntur breves interrogatiunculae:



     num Sigeis occumbere campis,
     num capti potuere capi? Num incensa cremavit
     Troia viros?
     


Deinde sequitur hyperbole:



     medias acies mediosque per ignes
     invenere viam
     


deinde ironia:



     at credo mea numina tandem
     fessa iacent, odiis aut exsaturata quievi
     


[5] Deinde ausus suos inefficaces queritur:



     per undas
     ausa sequi et profugis toto me opponere ponto
     


secunda post haec hyperbole:

     absumptae in Teucros vires caelique marisque
inde dispersae querelae:



     quid Syrtes aut Scylla mihi, quid vasta Charybdis
     profuit?
     


[6] Iungitur deinde argumentum a minore ut pathos augeatur:



     Mars perdere gentem
     immanem Lapithum valuit
     


minor scilicet persona: ideo illud sequitur:

     ast ego magna Iovis coniunx
deinde cum causas quoque contulisset, quanto impetu dea dixit,

     infelix quae memet in omnia verti!
Nec dixit, "non possum perdere Aeneam," sed

     vincor ab Aenea
[7] Deinde confirmat se ad nocendum et, quod proprium est
irascentis, etsi desperat perfici posse, tamen impedire contenta
est:



     flectere si nequeo superos, Acheronta movebo.
     Non dabitur regnis, esto, prohibere Latinis ...
     at trahere atque moras tantis licet addere rebus,
     at licet amborum populos excindere regum.
     


[8] Post haec in novissimo, quod irati libenter faciunt,
maledicit:

     sanguine Troiano et Rutulo dotabere, virgo,
et protinus argumentum a simili conveniens ex praecedentibus:



     nec face tantum
     Cisseis praegnans ignes enixa iugales.
     


[9] Vides quam saepe orationem mutaverit ac frequentibus figuris
variaverit, qui ira, quae brevis furor est, non potest unum
continuare sensum in loquendo.

[10] Nec desunt apud eundem orationes misericordiam commoventes.
Turnus ad Iuturnam:

     an miseri fratris letum ut crudele videres?
Et idem cum auget invidiam occisorum pro se amicorum:



     vidi oculos ante ipse meos me voce vocantem
     Murranum
     


[11] et idem cum miserabilem fortunam suam faceret, ut victo sibi
parceretur:



     vicisti et victum tendere palmas
     Ausonii videre
     


id est quos minime vellem. Et aliorum preces orantium vitam:

     per te, per qui te talem genuere parentes
et similia.

3. [1] Nunc dicamus ex habitu pathos, quod est vel in aetate vel
in debilitate et ceteris quae sequuntur. Eleganter hoc servavit
ut ex omni aetate pathos misericordiae moveret: [2] ab infantia,

     infantumque animae flentes in limine primo;
[3] a pueritia,

     infelix puer atque impar congressus Achilli,
et

     parvumque patri tendebat Iulum,
ut non minus miserabile sit periculum in parvo quam in filio, et



     superet coniunxne Creusa
     Ascaniusque puer,
     


et alibi,

     et parvi casus Iuli;
[4] a iuventa vero,

     impositique rogis iuvenes ante ora parentum,
<et>

     pubentesque genae et iuvenali in corpore pallor;
[5] a senecta,

     Dauni miserere senectae
et

     ducitur infelix aevo confectus Aletes
et

     canitiem multo deformat pulvere.
[6] Movit et a fortuna modo misericordiam, modo indignationem:
misericordiam,



     tot quondam populis terrisque superbum
     regnatorem Asiae
     


et Sinon:



     et nos aliquod nomenque decusque
     gessimus,
     


et

     Ausoniisque olim ditissimus arvis;
[7] indignationem vero ex verbis Didonis,

     et nostris illuserit advena regnis?—
Eleganter enim ex contemptu Aeneae auget iniuriam suam— et Amata:

     exulibusne datur ducenda Lavinia Teucris?
Et Numanus:

     bis capti Phryges.
[8] Movit pathos misericordiae et ex debilitate:



     ex quo me divum pater atque hominum rex
     fulminis adflavit ventis et contigit igne,
     


et alibi

     et truncas inhonesto vulnere nares,
et de Mezentio,



     attollit in aegrum
     se femur,
     


et

     huc caput atque illuc umero ex utroque pependit,
et

     te decisa suum, Laride, dextera quaerit,
et



     aterque cruento
     pulvere perque pedes traiectus lora tumentes.
     


[9] Movit pathos misericordiae frequenter et a loco:



     cum vitam in silvis inter deserta ferarum
     lustra domosque traho,
     


et

     Libyae deserta peragro,
et



     at nos hinc alii sitientes ibimus Afros,
     pars Scythiam et rapidum cretae veniemus Oaxem.
     


[10] Et illud egregie et breviter

     ter circum Iliacos raptaverat Hectora muros—
'Iliacos', id est patriae muros, quos ipse defenderat, pro quibus
efficaciter per decem annorum spatia pugnaverat— [11] Et illud

     nos patriam fugimus
et

     litora cum patriae lacrimans portusque relinquo
et

     dulces moriens reminiscitur Argos
et

     ignarum Laurens habet ora Mimanta,
<et>

     Lyrnesi domus alta, solo Laurente sepulchrum.
[12] Et ut Agamemnonem indigne ostenderet occisum, adsumpsit
locum:



     prima inter limina dextra
     oppetiit,
     


et illud:

     moenibus in patriis atque inter tuta domorum.
[13] Sacer vero locus praecipue pathos movet. Occisum inducit
Orphea, et miserabiliorem interitum eius a loco facit:

     inter sacra deum nocturnique orgia Bacchi.
Et in eversione Troiae:



     perque domos et religiosa deorum
     limina.
     


[14] Cassandrae quoque raptum vel deminutionem quam miserabilem
fecit sacer locus:



     ecce trahebatur...
     a templo ... adytisque Minervae
     


et alibi:



     divae armipotentis ad aram
     procubuit.
     


[15] Et Andromache cum de Pyrrhi nece diceret, ut invidiam
occidentis exprimeret:

     excipit incautum patriasque obtruncat ad aras
et Venus quod Aeneas in mari vexatur ira Iunonis quam invidiose
de loco queritur Neptuno:

     in regnis hoc ausa tuis?
[16] Fecit sibi pathos saepe et ex tempore:



     priusquam
     pabula gustassent Troiae Xanthumque bibissent.
     


Et Orpheus miserabilis ex longo dolore;

     septem illum totos perhibent ex ordine menses,
et Palinurus:



     vix lumine quarto
     prospexi Italiam
     


et Achemenides:

     tertia iam lunae se cornua lumine complent
et

     septima post Troiae excidium iam vertitur aestas.
4. [1] Frequens apud illum pathos a causa: re vera enim plerumque
efficit causa ut res aut atrox aut miserabilis videatur, ut
Cicero in Verrem, qui ob sepulturam in carcere necatorum a
parentibus rogabatur. Hic enim non tam rogari aut pecuniam
exigere quam ob hanc causam indignum erat. [2] Et Demosthenes cum
queritur quendam a Midia circumventum, ex causa auget invidiam:
"circumvenit", inquit, "arbitrum qui inter me atque se integre
iudicaverat." [3] Ergo et Vergilius egregie saepe ex hoc loco
traxit affectum. Occiditur, inquit, in acie Galesus: hoc per se
non est dignum misericordia belli tempore, sed admovit causam:

     dum paci medium se offert.
[4] Idem alio loco:

     sternitur infelix,
deinde subicit causam miserabilem

     alieno vulnere,
id est, cum ad alium telum esset emissum. [5] Et cum Palameden
indigne occisum vellet:



     quem falsa sub proditione Pelasgi
     insontem infando indicio, quia bella vetabat
     demisere neci.
     


[6] Et Aeneas ut ostenderet magnitudinem timoris sui bene causam
posuit

     et pariter comitique onerique timentem.
[7] Quid? Iapyx ut contemptis ceteris artificiis "inglorius",
quem ad modum poeta ait, viveret, qualis causa proponitur?

     Ille ut depositi proferret fata parentis.
[8] Ex eodem genere est:

     fallit te incautum pietas tua.
Haec enim causa illum hostibus etiam miserabilem fecit. [9] Sed
Aeneas cum hortatur ut sepeliantur occisi, quam causam proponit?



     Qui sanguine nobis
     hanc patriam peperere suo.
     


[10] Nec non et indignatio demonstratur a causa ut illic:



     multa gemens ignominiam plagasque superbi
     victoris, tum quos amisit inultus amores.
     


[11] Et illud a causa est ex adfectu indignantis:



     an solos tangit Atridas
     iste dolor, solisque licet capere arma Mycenis?
     


Et illud:

     at tu dictis, Albane, maneres,
et illa omnia:



     vendidit hic auro patriam,...
     quique ob adulterium caesi ...
     nec partem posuere suis.
     


[12] Ad pathos movendum nec duos illos praetermisit locos quos
rhetores appellant a modo et a materia. Modus est cum dico:
occidit manifeste vel occulte. [13] Materia est cum dico ferro an
veneno. Demosthenes de modo invidiam Midiae facit, se pulsatum
cothurno; Cicero Verri cum nudum quendam dicit ab eo statuae
impositum. [14] Vergilius non minus evidenter:



     altaria ad ipsa trementem
     traxit et in multo lapsantem sanguine nati,
     


et

     capulo tenus abdidit ensem.
[15] Et illa omnia a modo sunt:



     rostroque immanis vultur adunco
     immortale iecur tondens
     


et reliqua, et



     quos super atra silex iam iam lapsura cadentique
     imminet adsimilis.
     


[16] Sed et misericordiam a modo saepe commovet, ut de Orpheo,

     latos iuvenem sparsere per agros;
et illud:

     obruit Auster aqua involvens navemque virosque,
et:

     saxum ingens volvunt alii
et

     mortua quin etiam iungebat corpora vivis,
et in Georgicis:

     nec via mortis erat simplex,
et cetera in descriptione morbi. [17] Sed et materia apud
rhetoras pathos movet, ut dum queritur Cicero flammam ex lignis
viridibus factam atque ibi inclusum fumo necatum. Hoc enim a
materia est, quoniam hic usus est fumo materia ad occidendum —ut
alius gladio, alius veneno— et ideo acerrimum pathos ex hoc motum
est. Idem facit et cum flagellis caesum queritur civem Romanum.
[18] Invenies idem apud Vergilium:



     at pater omnipotens densa inter nubila telum
     contorsit: non ille faces nec fumea taedis,
     <lumina>
     


et reliqua. Eleganter autem illius quidem materiam elusit, ex
huius autem vera et vehementi materia expressit iracundiam.

[19] Et singula quidem enumeravimus, ex quibus apud rhetoras
pathos nascitur, quibus ostendimus usum Maronem. Sed nonnumquam
Vergilius in una re ad augendum pathos duobus aut pluribus locis
coniunctis utitur, [20] ut in Turno ab aetate:



     miserere parentis
     longaevi,
     


a loco:



     quem nunc maestum patria Ardea longe
     dividit,
     


[21] et circa Cassandram ex modo:

     ecce trahebatur
ex habitu corporis:



     passis Priameia virgo
     crinibus,
     


ex loco:

     a templo ... adytisque Minervae.
[22] Et circa Agamemnonem a patria:

     ipse Mycenaeus
a fortuna:

     magnorum ductor Achivum,
a necessitudine:

     coniugis ...
a loco:

     prima inter limina ...,
a causa:

     possedit adulter.
[23] Tacite quoque et quasi per definitionem pathos movere solet,
cum res quae miserationem movet non dilucide dicitur sed datur
intellegi, ut cum dicit Mezentius,

     nunc alte vulnus adactum:
quid enim aliud ex hoc intellegendum est quam hoc altum vulnus
esse amittere filium? [24] Et rursus idem,

     haec via sola fuit qua perdere posses.
Sed et hic scilicet accipiendum est perire esse amittere filium.
[25] Et Iuturna cum queritur quod adiuvare fratrem prohibeatur,

     immortalis ego?
Quid enim sequitur? Non est immortalitas in luctu vivere. [26]
Haec, ut dixi, vim definitionis habent et a poeta eleganter
introducta sunt.

5. [1] Sunt in arte rhetorica ad pathos movendum etiam hi loci
qui dicuntur circa rem, et movendis adfectibus peropportuni sunt.
Ex quibus primus est a simili. Huius species sunt tres:
exemplum, parabola, imago; Graece παράδειγμα, παραβολή, εἰκών.
[2] Ab exemplo Vergilius:



     si potuit Manes accersere coniugis Orpheus,
     Threicia fretus cithara fidibusque canoris,
     si fratrem Pollux alterna morte redemit
     <itque reditque viam totiens>— quid Thesea, magnum
     quid memorem Alciden? <Et mi genus ab Iove summo>.
     [Antenor potuit mediis elapsus Achivis.]
     


Haec enim omnia misericordiam movent, quoniam indignum videtur
negari sibi quod aliis indultum ait. [3] Deinde vide unde auget
invidiam. "si potuit Manes accersere coniugis Orpheus". Habes
causam disparem: Manes illic coniugis, hic patria; illic
accersere, hic videre. "Threicia fretus cithara": hic materiam
eius irrisit. [4] "Si fratrem Pollux alterna morte redemit itque
reditque viam totiens": hoc iam a modo, plus est enim saepe ire
quam semel. "Quid Thesea, magnum quid memorem Alciden?" Hic
propter egregias personas non habuit quod minueret vel augeret:
verum quod in illis elucebat hoc sibi iactat cum his esse
commune: "et mi genus ab Iove summo."

[5] Simile est et illud ab indignatione: quid enim? Ait Iuno,



     Pallasne exurere classem
     Argivum ... potuit?
     


Iam hoc plus est, classem victricem quam reliquias fugientium.
Deinde causam minuit:

     unius ob noxam et furias Aiacis Oilei.
Quam minuit ut"noxam" diceret, quod levis culpae nomen est, et
"unius", quod facile possit ignosci, et "furentis" ut nec culpa
sit. [6] Et alibi:



     Mars perdere gentem
     immanem Lapithum valuit.
     


Vides easdem observationes, "gentem" et "immanem". Deinde aliud
exemplum:



     concessit in iras
     ipse deum antiquam genitor Calydona Dianae.
     


"Antiquam", ut plus honoris accederet ex vetustate: deinde in
utroque causam minuit:

     quod scelus aut Lapithis tantum aut Calydone merente?
[7] A parabola vero quoniam magis hoc poetae convenit, saepissime
pathos movit cum aut miserabilem aut iracundum vellet inducere.
Miserabilem sic:



     qualis populea maerens philomela sub umbra ...
     qualis commotis excita sacris
     Thyas ...
     qualem virgineo demessum pollice florem ...
     


et aliae plurimae patheticae parabolae in quibus miseratus est.
[8] Quid de ira?



     ac veluti pleno lupus insidiatus ovili
     cum fremit ad caulas
     


et



     mugitus veluti fugit cum saucius aram
     taurus
     


et alia plura similia qui quaerit inveniet.

[9] Et imago, quae est a simili pars tertia, idonea est movendis
adfectibus. Ea fit cum aut forma corporis absentis describitur
aut omnino quae nulla est fingitur. Vtrumque Vergilius eleganter
fecit: [10] illud prius circa Ascanium,



     o mihi sola mei super Astyanactis imago,
     sic oculos, sic ille manus, sic ora ferebat;
     


[11] fingit vero cum dicit,



     quam fama secuta est
     candida succinctam latrantibus inguina monstris.
     


Sed prior forma οἶκτον praestat, haec δείνωσιν, id est prior
misericordiam commovet, horrorem secunda, sicut alibi:



     [12]et scissa gaudens vadit Discordia palla,
     quam cum sanguineo sequitur Bellona flagello,
     


et omnia illa quae de Fama dixit. Sed et illud nimium pathetice:



     Furor impius intus
     saeva sedens super arma, et centum vinctus aënis
     post tergum nodis fremit horridus ore cruento.
     


6. [1] Diximus a simili: nunc dicamus a minore pathos a poeta
positum. Nempe cum aliquid proponitur quod per se magnum sit,
deinde minus esse ostenditur quam illud quod volumus augeri, sine
dubio infinita miseratio movetur: [2] ut est illud,



     o felix una ante alias Priameia virgo,
     hostilem ad tumulum Troiae sub moenibus altis
     iussa mori
     


primum quod ait "felix", comparationem sui fecit, deinde posuit a
loco, "hostilem ad tumulum", et a modo, quod non minus acerbum
est: "iussa mori." Sic ergo haec accipienda sunt: quamvis
hostilem ad tumulum, quamvis iussa mori, felicior tamen quam ego,
quia

     sortitus non pertulit ullos.
[3] Simile est et illud:

     o terque quaterque beati!
Et quod de Pasiphaë dicit:

     Proetides implerunt falsis mugitibus agros;
deinde ut minus hoc esse monstraret:



     at non tam turpes pecudum tamen ulla secuta est
     concubitus.
     


[4] Quid, illud non vehementer patheticum est a minore?



     Nec vates Helenus, cum multa horrenda moneret,
     hos mihi praedixit luctus, non dira Celaeno.
     


Quid hic intellegimus, nisi omnia quae passus erat minora illi
visa quam patris mortem?

[5] A maiore negaverunt quidam augeri rem posse; sed eleganter
hoc circa Didonem Vergilius induxit:



     non aliter quam si immissis ruat hostibus omnis
     Carthago aut antiqua Tyros.
     


Dixit enim non minorem luctum fuisse ex unius morte quam si tota
urbs, quod sine dubio esset maius, ruisset. Et Homerus idem
fecit:



     ὡς εἰ ἅπασα
     Ἴλιος ὀφρυόεσσα πυρὶ σμήχοιτο κατ᾽ ἄκρης.
     


[6] Est apud oratores et ille locus idoneus ad pathos movendum
qui dicitur praeter spem. Hunc Vergilius frequenter exercuit:

     nos tua progenies, caeli quibus annuis arcem
et cetera. Et Dido:



     hunc ego si potui tantum sperare dolorem,
     et perferre, soror, potero.
     


[7] Aeneas de Euandro,



     et nunc ille quidem spe multum captus inani
     fors et vota facit,
     


et illud:



     advena nostri,
     quod numquam veriti sumus, ut possessor agelli
     diceret: haec mea sunt, veteres migrate coloni.
     


[8] Invenio tamen posse aliquem et ex eo quod iam speraverit
movere pathos, ut Euander:



     haud ignarus eram quantum nova gloria in armis
     et praedulce decus.
     


[9] Oratores homoeopathian vocant quotiens de similitudine
passionis pathos nascitur, ut apud Vergilium,



     fuit et tibi talis
     Anchises genitor
     


et

     <animum> patriae strinxit pietatis imago
et

     subiit cari genitoris imago
et Dido,

     me quoque per multos similis fortuna labores.
[10] Est et ille locus ad permovendum pathos, in quo sermo
dirigitur vel ad inanimalia vel ad muta, quo loco oratores
frequenter utuntur. Vtrumque Vergilius bene pathetice tractavit,
vel cum ait Dido:

     dulces exuviae, dum fata deusque sinebant,
vel cum Turnus:



     tuque, optima, ferrum,
     Terra, tene,
     


et idem alibi:



     nunc o numquam frustrata vocatus
     hasta meos,
     


et



     Rhaebe, diu, res siqua diu mortalibus ulla est,
     viximus.
     


[11] Facit apud oratores pathos etiam addubitatio quam Graeci
ἀπόρησιν vocant. Est enim vel dolentis vel irascentis dubitare
quid agas:



     en quid ago? Rursusne procos inrisa priores
     experiar?
     


[12] Et illud de Orpheo,

     quid faceret? Quo se rapta bis coniuge ferret?
Et de Niso,



     quid faciat? Qua vi iuvenem, quibus audeat armis
     eripere?
     


Et Anna permoventer,



     quid primum deserta querar? Comitemne sororem
     <sprevisti moriens?>
     


[13] Et attestatio rei visae apud rhetoras pathos movet. Hoc
Vergilius sic exequitur:



     ipse caput nivei fultum Pallantis et ora
     ut vidit levique patens in pectore vulnus,
     


[14] et illud:

     implevitque sinum sanguis,
et

     moriensque suo se in sanguine versat
et

     crudelis nati monstrantem vulnera cernit,
et

     ora virum tristi pendebant pallida tabo,
et



     volvitur Euryalus ... pulchrosque per artus
     it cruor,
     


et

     vidi egomet duo de numero ... corpora nostro.
[15] Facit hyperbole, id est nimietas, pathos, per quam
exprimitur vel ira vel misericordia: ira, ut cum forte dicimus
"milies ille perire debuerat," quod est apud Vergilium,

     omnes per mortes animam sontem ipse dedissem,
miseratio, cum dicit,



     Daphni, tuum Poenos etiam ingemuisse leones
     interitum.
     


[16] Nascitur praeter haec de nimietate vel amatorium vel
alterius generis pathos,

     si mihi non haec lux toto iam longior anno est
et illud seorsum,



     maria ante exurere Turno
     quam sacras dabitur pinus
     


et

     non si tellurem effundat in undas.
[17] Exclamatio, quae apud Graecos ἐκφώνησις dicitur, movet
pathos. Haec fit interdum ex persona poetae, nonnumquam ex ipsius
quem inducit loquentem. [18] Ex poetae quidem persona est:



     Mantua vae miserae nimium vicina Cremonae!
     Infelix, utcumque ferent ea facta nepotes!
     Crimen amor vestrum!
     


Et alia similia. [19] Ex persona vero alterius,

     di capiti ipsius generique reservent!
Et



     di, talia Grais
     instaurate, pio si poenas ore reposco!
     


et

     di talem terris avertite pestem!
[20] Contraria huic figurae ἀποσιώπησις, quod est taciturnitas.
Nam ut illic aliqua exclamando adicimus, ita hic aliqua tacendo
subducimus, quae tamen intellegere possit auditor. [21] Hoc autem
praecipue irascentibus convenit, ut Neptunus,

     quos ego —sed motos praestat componere fluctus,
et Mnestheus,



     nec vincere certo,
     quamquam o —sed superent quibus hoc, Neptune, dedisti,
     


et Turnus,

     quamquam o si solitae quicquam virtutis adesset!
Et in Bucolicis,



     novimus et qui te transversa tuentibus hircis,
     et quo —sed faciles Nymphae risere— sacello.
     


[22] Sed et miseratio ex hac figura mota est a Sinone:



     donec Calchante ministro—
     sed quid ego haec autem nequiquam ingrata revolvo?
     


[23] Nascitur pathos et de repetitione, quam Graeci ἐπαναφορὰν
vocant, cum sententiae ab isdem nominibus incipiunt. Hinc
Vergilius:



     Eurydicen vox ipsa et frigida lingua,
     a! Miseram Eurydicen anima fugiente vocabat.
     Eurydicen toto referebant flumine ripae,
     


et illud:



     te dulcis coniunx, te solo in litore secum,
     te veniente die, te decedente canebat,
     


et illud:



     te nemus Angitiae, vitrea te Fucinus unda,
     te liquidi flevere lacus.
     


[24] Ἐπιτίμησις, quae est obiurgatio, habet et ipsa pathos, id
est cum obiecta isdem verbis refutamus:

     "Aeneas ignarus abest": ignarus et absit.»
 LIBER QVINTVS  


1. [1] POST haec cum paulisper Eusebius quievisset, omnes inter
se consono murmure Vergilium non minus oratorem quam poetam
habendum pronuntiabant, in quo et tanta orandi disciplina et tam
diligens observatio rhetoricae artis ostenderetur. [2] Et
Avienus: «dicas mihi», inquit, «volo, doctorum optime, si
concedimus, sicuti necesse est, oratorem fuisse Vergilium, si
quis nunc velit orandi artem consequi, utrum magis ex Vergilio an
ex Cicerone proficiat?» [3] «Video quid agas», inquit Eusebius,
«quid intendas, quo me trahere coneris, eo scilicet quo minime
volo, ad comparationem Maronis et Tullii. Verecunde enim
interrogasti uter eorum praestantior, quando quidem necessario is
plurimum collaturus sit qui ipse plurimum praestat. [4] Sed
istam mihi necessitatem altam et profundam remittas volo, quia
"non nostrum" inter illos "tantas componere lites," nec ausim in
utramvis partem talis sententiae auctor videri. Hoc solum audebo
dixisse, quia facundia Mantuani multiplex et multiformis est et
dicendi genus omne complectitur. Ecce enim in Cicerone vestro
unus eloquentiae tenor est, ille abundans et torrens et copiosus.
[5] Oratorum autem non simplex nec una natura est, sed hic fluit
et redundat, contra ille breviter et circumcise dicere adfectat;
tenuis quidam et siccus et sobrius amat quandam dicendi
frugalitatem, alius pingui et luculenta et florida oratione
lascivit. In qua tanta omnium dissimilitudine unus omnino
Vergilius invenitur qui eloquentiam ex omni genere conflaverit.»
[6] Respondit Avienus: «apertius vellem me has diversitates sub
personarum exemplis doceres.»

[7] «Quattuor sunt», inquit Eusebius, «genera dicendi: copiosum
in quo Cicero dominatur, breve quo Sallustius regnat, siccum quod
Frontoni adscribitur, pingue et floridum in quo Plinius Secundus
quondam et nunc nullo veterum minor noster Symmachus luxuriatur.
Sed apud unum Maronem haec quattuor genera reperies. [8] Vis
audire illum tanta brevitate dicentem, ut artari magis et
contrahi brevitas ipsa non possit?

     Et campos ubi Troia fuit.
Ecce paucissimis verbis maximam civitatem hausit, absorbsit, non
reliquit illi nec ruinam. [9] Vis hoc ipsum copiosissime dicat?



     Venit summa dies et ineluctabile tempus
     Dardaniae: fuimus Troes, fuit Ilium et ingens
     gloria Teucrorum. Ferus omnia Iuppiter Argos
     transtulit: incensa Danai dominantur in urbe.
     [10] O patria, o divum domus Ilium, et inclita bello
     moenia Dardanidum!
     Quis cladem illius noctis, quis funera fando
     explicet aut possit lacrimis aequare dolorem?
     Vrbs antiqua ruit multos dominata per annos.
     


Quis fons, quis torrens, quod mare tot fluctibus quot hic verbis
inundavit! [11] Cedo nunc siccum illud genus elocutionis:



     Turnus, ut ante volans tardum praecesserat agmen,
     viginti lectis equitum comitatus et urbi
     improvisus adest: maculis quem Thracius albis
     portat equus cristaque tegit galea aurea rubra.
     


[12] Hoc idem quo cultu, quam florida oratione, cum libuerit,
profertur!



     Forte sacer Cybelae Choreus olimque sacerdos
     insignis longe Phrygiis fulgebat in armis,
     spumantemque agitabat equum, quem pellis aënis
     in plumam squamis auro conserta tegebat.
     Ipse peregrina ferrugine clarus et ostro
     spicula torquebat Lycio Gortynia cornu ...
     pictus acu tunicas et barbara tegmina crurum.
     


[13] Sed haec quidem inter se separata sunt. Vis autem videre
quem ad modum haec quattuor genera dicendi Vergilius ipse
permisceat et faciat unum quoddam ex omni diversitate
pulcherrimum temperamentum?



     [14]Saepe etiam steriles incendere profuit agros
     atque levem stipulam crepitantibus urere flammis:
     sive inde occultas vires et pabula terrae
     pinguia concipiunt, sive illis omne per ignem
     excoquitur vitium atque exsudat inutilis umor,
     seu plures calor ille vias et caeca relaxat
     spiramenta, novas veniat qua sucus in herbas,
     seu durat magis et venas adstringit hiantes,
     ne tenues pluviae rapidive potentia solis
     acrior aut Boreae penetrabile frigus adurat.
     


[15] Ecce dicendi genus quod nusquam alibi deprehendes, in quo
nec praeceps brevitas nec infrunita copia nec ieiuna siccitas nec
laetitia pinguis.

[16] Sunt praeterea stili dicendi duo dispari moralitate diversi.
Vnus est maturus et gravis, qualis Crasso assignatur. Hoc
Vergilius utitur cum Latinus praecipit Turno:



     o praestans animi iuvenis, quantum ipse feroci
     virtute exsuperas, tanto me impensius aequum est
     consulere
     


et reliqua. [17] Alter huic contrarius ardens et erectus et
infensus, quali est usus Antonius. Nec hunc apud Vergilium
frustra desideraveris:



     haud talia dudum
     dicta dabas. Morere et fratrem ne desere frater.
     


[18] Videsne eloquentiam omni varietate distinctam? Quam quidem
mihi videtur Vergilius non sine quodam praesagio, quo se omnium
profectibus praeparabat, de industria permiscuisse idque non
mortali sed divino ingenio praevidisse: atque adeo non alium
secutus ducem quam ipsam rerum omnium matrem naturam, hanc
pertexuit velut in musica concordiam dissonorum. [19] Quippe si
mundum ipsum diligenter inspicias, magnam similitudinem divini
illius et huius poetici operis invenies. Nam qualiter eloquentia
Maronis ad omnium mores integra est, nunc brevis, nunc copiosa,
nunc sicca, nunc florida, nunc simul omnia, interdum lenis aut
torrens: sic terra ipsa hic laeta segetibus et pratis, ibi silvis
et rupibus hispida, hic sicca harenis, hic irrigua fontibus,
pars vasto aperitur mari. [20] Ignoscite nec nimium me vocetis,
qui naturae rerum Vergilium comparavi. Intra ipsum enim mihi
visum est, si dicerem decem rhetorum qui apud Athenas Atticas
floruerunt stilos inter se diversos hunc unum permiscuisse.»

2. [1] Tunc Euangelus irridenti similis, «bene», inquit, «opifici
deo a rure Mantuano poetam comparas quem Graecos rhetoras,
quorum fecisti mentionem, nec omnino legisse adseveraverim! Vnde
enim Veneto rusticis parentibus nato, inter silvas et frutices
educto, vel levis Graecarum notitia litterarum?» [2] Et
Eustathius: «cave», inquit, «Euangele, Graecorum quemquam vel de
summis auctoribus tantam Graecae doctrinae hausisse copiam
credas, quantam sollertia Maronis vel adsecuta est vel in suo
opere digessit. Nam praeter philosophiae et astronomiae amplam
illam copiam de qua supra disseruimus, non parva sunt alia quae
traxit a Graecis et carmini suo tamquam illic nata conseruit.»
[3] Et Praetextatus, «oratus sis», inquit, «Eustathi, ut haec
quoque communicata nobiscum velis, quantum memoria repente
incitata suffecerit.» Omnes Praetextatum secuti ad disserendum
Eustathium provocaverunt. Ille sic incipit:

[4] «Dicturumne me putatis ea quae vulgo nota sunt, quod
Theocritum sibi fecerit pastoralis operis auctorem, ruralis
Hesiodum, et quod in ipsis Georgicis tempestatis serenitatisque
signa de Arati phaenomenis traxerit, vel quod eversionem Troiae
cum Sinone suo et equo ligneo ceterisque omnibus quae librum
secundum faciunt a Pisandro ad verbum paene transcripserit, [5]
qui inter Graecos poetas eminet opere quod a nuptiis Iovis et
Iunonis incipiens universas historias, quae mediis omnibus
saeculis usque ad aetatem ipsius Pisandri contigerunt, in unam
seriem coactas redegerit et unum ex diversis hiatibus temporum
corpus effecerit, in quo opere inter historias ceteras interitus
quoque Troiae in hunc modum relatus est, quae Maro fideliter
interpretando fabricatus sibi est Iliacae urbis ruinam? [6] Sed
et haec et talia pueris decantata praetereo.

Iam vero Aeneis ipsa, nonne ab Homero sibi mutuata est errorem
primum ex Odyssea, deinde ex Iliade pugnas? Quia operis ordinem
necessario rerum ordo mutavit, cum apud Homerum prius Iliacum
bellum gestum sit, deinde revertenti de Troia error contigerit
Vlixi, apud Maronem vero Aeneae navigatio bella quae postea in
Italia sunt gesta praecesserit. [7] Rursus Homerus in primo, cum
vellet iniquum Graecis Apollinem facere, causam struxit de
sacerdotis iniuria: hic ut Troianis Iunonem faceret infestam,
causarum sibi congeriem comparavit. [8] Nec illud cum magna cura
relaturus sum, licet ut aestimo non omnibus observatum, quod cum
primo versu promisisset producturum se de Troiae litoribus
Aenean,



     Troiae qui primus ab oris
     Italiam fato profugus Lavinaque venit
     litora,
     


ubi ad ianuam narrandi venit, Aeneae classem non de Troia, sed de
Sicilia producit:



     vix e conspectu Siculae telluris in altum
     vela dabant laeti,
     


quod totum Homericis filis texuit. [9] Ille enim vitans in
poemate historicorum similitudinem, quibus lex est incipere ab
initio rerum et continuam narrationem ad finem usque perducere,
ipse poetica disciplina a rerum medio coepit et ad initium post
reversus est. [10] Ergo Vlixis errorem non incipit a Troiano
litore describere, sed facit eum primo navigantem de insula
Calypsonis, et ex persona sua perducit ad Phaeacas. Illic in
convivio Alcinoi regis narrat ipse quem ad modum de Troia ad
Calypsonem usque pervenerit. Post Phaeacas rursus Vlixis
navigationem usque ad Ithacam ex persona propria poeta describit.
[11] Quem secutus Maro Aenean de Sicilia producit, cuius
navigationem describendo perducit ad Libyam. Illic in convivio
Didonis ipse narrat Aeneas usque ad Siciliam de Troia
navigationem et addit uno verso quod iam copiose poeta
descripserat:

     hinc me digressum vestris deus appulit oris.
[12] Post Africam quoque rursus poeta ex persona sua iter classis
usque ad ipsam descripsit Italiam:



     interea medium Aeneas iam classe tenebat
     certus iter.
     


[13] Quid quod et omne opus Vergilianum velut de quodam Homerici
operis speculo formatum est? Nam et tempestas mira imitatione
descripta est —versus utriusque qui volet conferat— et Venus in
locum Nausicaae Alcinoi filiae successit, ipsa autem Dido refert
speciem regis Alcinoi convivium celebrantis. [14] Scylla quoque
et Charybdis et Circe decenter attingitur et pro Solis armentis
Strophades insulae finguntur. At pro consultatione inferorum
descensus ad eos cum comitatu sacerdotis inducitur: [15] ibi
Palinurus Elpenori, sed et infesto Aiaci infesta Dido et Tiresiae
consiliis Anchisae monita respondent. Iam proelia Iliadis et
vulnerum non sine disciplinae perfectione descriptio et
enumeratio auxiliorum duplex et fabricatio armorum et ludicri
certaminis varietas, ictumque inter reges et ruptum foedus et
speculatio nocturna et legatio reportans a Diomede repulsam
Achillis exemplo, et super Pallante ut Patroclo lamentatio, et
altercatio ut Achillis et Agamemnonis, ita Drancis et Turni
—utrobique enim alter suum, alter publicum commodum cogitabat—
pugna singularis Aeneae atque Turni ut Achillis et Hectoris, et
captivi inferiis destinati, ut illic Patrocli, hic Pallantis:



     Sulmone creatos
     quattuor hic iuvenes, totidem quos educat Vfens,
     viventes rapit, inferias quos immolet umbris.
     


[16] Quid quod pro Lycaone Homerico, qui inter fugientes
deprehensus non mirum si ad preces confugerat, nec tamen Achilles
propter occisi Patrocli dolorem pepercit, simili condicione
Magus in medio tumultu subornatus est?

     Inde Mago procul infestam contenderat hastam,
et cum ille genua amplectens supplex vitam petisset, respondit,



     belli commercia Turnus
     sustulit ista prior iam tum Pallante perempto.
     


[17] Sed et insultatio Achillis in ipsum Lycaonem iam peremptum
in Tarquitium a Marone transfertur. Ille ait,

     ἐνταυθοῖ νῦν κεῖσο
et cetera, at hic vester:

     istic nunc, metuende, iace,
et reliqua.

3. [1] Et si vultis me et ipsos proferre versus ad verbum paene
translatos, licet omnes praesens memoria non suggerat, tamen qui
se dederint obvios adnotabo.

     [2]Νευρὴν μὲν μαζῷ πέλασεν, τόξῳ δὲ σίδηρον.
Totam rem quanto compendio lingua ditior explicavit! Vester licet
periodo usus idem tamen dixit:



     adduxit longe, donec curvata coirent
     inter se capita et manibus iam tangeret aequis,
     laeva aciem ferri, dextra nervoque papillam.
     


[3] Ille ait:



     οὐδέ τις ἄλλη
     φαίνετο γαιάων, ἀλλ᾽ οὐρανὸς ἠδὲ θάλασσα.
     nec iam amplius ulla
     apparet tellus, caelum undique et undique pontus.
     [4]Πορφύρεον δ᾽ ἄρα κῦμα παρίστατο, οὔρει ἶσον,
     κυρτωθέν
     curvata in molis faciem circumstetit unda.
     


[5] Et de Tartaro ille ait:



     τόσσον ἔνερθ᾽ Ἀΐδεω ὅσον οὐρανός ἐστ᾽ ἀπὸ γαίης,
     bis patet in praeceps tantum tenditque sub umbras
     quantus ad aetherium caeli suspectus Olympum.
     [6] Αὐτὰρ ἐπεὶ πόσιος καὶ ἐδητύος ἐξ ἔρον ἕντο.
     Postquam exempta fames et amor compressus edendi.
     [7] Τῷ δ᾽ ἕτερον μὲν δῶκε θεός, ἕτερον δ᾽ ἀνένευσε.
     Audiit et votis Phoebus succedere partem
     mente dedit, partem volucres dispersit in auras.
     [8] Νῦν δὲ δὴ Αἰνείαο βίη Τρώεσσιν ἀνάσσει
     καὶ παίδων παῖδες, τοί κεν μετόπισθε γένωνται.
     Hic domus Aeneae cunctis dominabitur oris
     et nati natorum et qui nascentur ab illis.
     [9] Καὶ τότ᾽ Ὀδυσσῆος λύτο γούνατα καὶ φίλον ἦτορ,
     


et alibi:

     Αἴας δ᾽ ἐρρίγησε κασιγνήτοιο πεσόντος.
Hic de duobus unum fabricatus est,



     extemplo Aeneae solvuntur frigore membra.
     [10] Πότνι᾽ Ἀθηναίη, ἐρυσίπτολι, δῖα θεάων,
     ἆξον δὴ ἔγχος Διομήδεος, ἠδὲ καὶ αὐτὸν
     πρηνέα δὸς πεσέειν Σκαιῶν προπάροιθε πυλάων.
     Armipotens, praesens belli, Tritonia virgo,
     frange manu telum Phrygii praedonis et ipsum
     pronum sterne solo portisque effunde sub ipsis.
     [11] Οὐρανῷ ἐστήριξε κάρη καὶ ἐπὶ χθονὶ βαίνει.
     Ingrediturque solo et caput inter nubila condit.
     


[12] Ille de somno ait:

     νήδυμος ἥδιστος, θανάτῳ ἄγχιστα ἐοικώς.
Hic posuit:



     dulcis et alta quies placidaeque simillima morti.
     [13] Ναὶ μὰ τόδε σκῆπτρον, τὸ μὲν οὔποτε φύλλα καὶ ὄζους
     φύσει, ἐπεὶ δὴ πρῶτα τομὴν ἐν ὄρεσσι λέλοιπεν,
     οὐδ᾽ ἀναθηλήσει, περὶ γὰρ ῥά ἑ χαλκὸς ἔλεψεν
     φύλλα τε καὶ φλοιόν• νῦν αὖτέ μιν υἷες Ἀχαιῶν
     ἐν παλάμαις φορέουσι δικασπόλοι οἵ τε θέμιστας
     πρὸς Διὸς εἰρύαται.
     [14] "Vt sceptrum hoc" —dextra sceptrum nam forte gerebat—
     "numquam fronde levi fundet virgulta neque umbram,
     cum semel in silvis imo de stirpe recisum
     matre caret posuitque comas et brachia ferro,
     olim arbos, nunc artificis manus aere decoro
     inclusit patribusque dedit gestare Latinis."
     


[15] Sed iam, si videtur, a collatione versuum translatorum
facesso, ut nec uniformis narratio pariat ex satietate fastidium,
et sermo ad alia non minus praesenti causae apta vertatur.»

[16] «Perge quaeso», inquit Avienus, «omnia quae Homero subtraxit
investigare. Quid enim suavius quam duos praecipuos vates audire
idem loquentes? Quia cum tria haec ex aequo inpossibilia
putentur, vel Iovi fulmen vel Herculi clavam vel versum Homero
subtrahere, quod etsi fieri possent, alium tamen nullum deceret
vel fulmen praeter Iovem iacere, vel certare praeter Herculem
robore, vel canere quod cecinit Homerus: hic opportune in opus
suum quae prior vates dixerat transferendo fecit ut sua esse
credantur. Ergo pro voto omnium feceris si cum hoc coetu
communicata velis quaecumque vestro noster poeta mutuatus est.»

[17] «Cedo igitur», Eustathius ait, «Vergilianum volumen, quia
locos singulos eius inspiciens Homericorum versuum promptius
admonebor.» Cumque Symmachi iussu famulus de bibliotheca petitum
librum detulisset, temere volvit Eustathius ut versus quos fors
obtulisset inspiceret et, [18] «videte», inquit, «portum ad
civitatem Didonis ex Ithaca migrantem:



     est in secessu longo locus: insula portum
     efficit obiectu laterum, quibus omnis ab alto
     frangitur inque sinus scindit sese unda reductos.
     Hinc atque hinc vastae rupes geminique minantur
     in caelum scopuli, quorum sub vertice late
     aequora tuta silent; tum silvis scena coruscis
     desuper horrentique atrum nemus imminet umbra.
     Fronte sub adversa scopulis pendentibus antrum:
     intus aquae dulces vivoque sedilia saxo,
     nympharum domus. Hic fessas non vincula naves
     ulla tenent, unco non alligat anchora morsu.
     [19]Φόρκυνος δέ τίς ἐστι λιμὴν, ἁλίοιο γέροντος,
     ἐν δήμῳ Ἰθάκης• δύο δὲ προβλῆτες ἐν αὐτῷ
     ἀκταὶ ἀπορρῶγες λιμένος ποτὶ πεπτηυῖαι
     αἵ τ᾽ ἀνέμων σκεπόωσι δυσαήων μέγα κῦμα
     ἔκτοθεν• ἔντοσθεν δέ τ᾽ ἄνευ δεσμοῖο μένουσιν
     νῆες ἐΰσσελμοι, ὅτ᾽ ἂν ὅρμου μέτρον ἵκωνται.
     Αὐτὰρ ἐπὶ κρατὸς λιμένος τανύφυλλος ἐλαίη
     ἀγχόθι δ᾽ αὐτῆς ἄντρον ἐπήρατον ἠεροειδές
     ἱρὸν νυμφάων αἳ νηϊάδες καλέονται.»
     


4. [1] Et cum rogasset Avienus ut non sparsim sed ab initio per
ordinem adnotaret, ille manu retractis in calcem foliis sic
exorsus est:



     [2] «Aeole —namque tibi divum pater atque hominum rex
     et mulcere dedit fluctus et tollere vento—
     κεῖνον γὰρ ταμίην ἀνέμων ποίησε Κρονίων,
     ἠμὲν παυέμεναι ἠδ᾽ ὀρνύμεν ὅν κ᾽ ἐθέλῃσιν.
     [3] Sunt mihi bis septem praestanti corpore nymphae,
     quarum quae forma pulcherrima, Deïopea
     conubio iungam stabili propriamque dicabo.
     Ἀλλ᾽ ἴθ᾽, ἐγὼ δέ κέ τοι Χαρίτων μίαν ὁπλοτεράων
     δώσω ὀπυιέμεναι καὶ σὴν κεκλῆσθαι ἄκοιτιν.
     


[4] Tempestas Aeneae Aeolo concitante cum allocutione ducis res
suas conclamantis de Vlixis tempestate et allocutione descripta
est, in qua Aeoli locum Neptunus obtinuit. Versus, quoniam
utrobique multi sunt, non inserui: qui volet legere ex hoc versu
habebit exordium:

     haec ubi dicta, cavum conversa cuspide montem ...
et apud Homerum de quinto Odysseae:



     ὣς εἰπὼν σύναγεν νεφέλας, ἐτάραξε δὲ πόντον.
     [5] Vt primum lux alma data est, exire locosque
     explorare novos, quas vento accesserit oras,
     qui teneant —nam inculta videt— hominesne feraene
     quaerere constituit sociisque exacta referre.
     Ἀλλ᾽ ὅτε δὴ τρίτον ἦμαρ ἐϋπλόκαμος τέλεσ᾽ Ἠώς
     καὶ τότ᾽ ἐγὼν ἐμὸν ἔγχος ἑλὼν καὶ φάσγαγον ὀξὺ
     καρπαλίμως παρὰ νηὸς ἀνήϊον ἐς περιωπήν,
     εἴ πως ἔργα ἴδοιμι βροτῶν ἐνοπήν τε πυθοίμην.
     [6] Nulla tuarum audita mihi neque visa sororum,
     o —quam te memorem, virgo? Namque haud tibi vultus
     mortalis nec vox hominem sonat, o dea certe
     (an Phoebi soror an nympharum sanguinis una?)...
     Γουνοῦμαί σε, ἄνασσα• θεός νύ τις ἦ βροτός ἐσσι;
     Εἰ μέν τις θεός ἐσσι, τοὶ οὐρανὸν εὐρὺν ἔχουσιν,
     Ἀρτέμιδί σε ἐγώ γε, Διὸς κούρῃ μεγάλοιο,
     εἶδός τε μέγεθός τε φυήν τ᾽ ἄγχιστα ἐΐσκω.
     [7] O dea, si prima repetens ab origine pergam
     et vacet annales nostrorum audire laborum,
     ante diem clauso componet vesper Olympo.
     Τίς κεν ἐκεῖνα
     πάντα γε μυθήσαιτο καταθνητῶν ἀνθρώπων;
     Οὐδ᾽ εἰ πεντάετές γε καὶ ἑξάετες παραμίμνων
     ἐξερέοις, ὅσα κεῖθι πάθον κακὰ δῖοι Ἀχαιοί.
     [8] At Venus obscuro gradientes aëre saepsit
     et multo nebulae circum dea fudit amictu,
     cernere ne quis eos neu quis contingere posset
     molirive moram aut veniendi poscere causas.
     Καὶ τότ᾽ Ὀδυσσεὺς ὦρτο πόλινδ᾽ ἴμεν• ἀμφὶ δ᾽ Ἀθήνη
     πολλὴν ἠέρα χεῦε φίλα φρονέουσ᾽ Ὀδυσῆϊ,
     μή τις Φαιήκων μεγαθύμων ἀντιβολήσας
     κερτομέοι τ᾽ ἐπέεσσι καὶ ἐξερέοιθ᾽ ὅτις εἴη.
     [9] Qualis in Eurotae ripis aut per iuga Cynthi
     exercet Diana choros, quam mille secutae
     hinc atque hinc glomerantur Oreades: illa pharetram
     fert umero gradiensque deas supereminet omnis,
     Latonae tacitum pertemptant gaudia pectus:
     talis erat Dido, talem se laeta ferebat.
     [10] Οἵη δ᾽ Ἄρτεμις εἶσι κατ᾽ οὔρεος ἰοχέαιρα
     ἢ κατὰ Τηΰγετον περιμήκετον ἢ Ἐρύμανθον
     τερπομένη κάπροισι καὶ ὠκείῃσ᾽ ἐλάφοισι•
     τῇ δὲ θ᾽ ἅμα νύμφαι, κοῦραι Διὸς αἰγιόχοιο,
     ἀγρονόμοι παίζουσι• γέγηθε δέ τε φρένα Λητώ•
     πασάων δ᾽ ὑπὲρ ἥ γε κάρη ἔχει ἠδὲ μέτωπα,
     ῥεῖα δ᾽ ἀριγνώτη πέλεται, καλαὶ δέ τε πᾶσαι•
     ὣς ἥ γ᾽ ἀμφιπόλοισι μετέπρεπε παρθένος ἁγνή.
     [11] Restitit Aeneas claraque in luce refulsit
     os umerosque deo similis. Namque ipsa decoram
     caesariem nato genitrix lumenque iuventae
     purpureum et laetos oculis adflarat honores:
     quale manus addunt ebori decus aut ubi flavo
     argentum Pariusve lapis circumdatur auro.
     [12] Αὐτὰρ Ὀδυσσῆα μεγαλήτορα ᾧ ἐνὶ οἴκῳ
     Εὐρυνόμη ταμίη λοῦσεν καὶ χρῖσεν ἐλαίῳ•
     ἀμφὶ δέ μιν φᾶρος καλὸν βάλεν ἠδὲ χιτῶνα•
     αὐτὰρ κὰκ κεφαλῆς χεῦεν πολὺ κάλλος Ἀθήνη,
     μείζονά τ᾽ εἰσιδέειν καὶ πάσσονα• κὰδ δὲ κάρητος
     οὔλας ἧκε κόμας, ὑακινθίνῳ ἄνθει ὁμοιας.
     Ὡς δ᾽ ὅτε τις χρυσὸν περιχεύεται ἀργύρῳ ἀνὴρ
     ἴδρις, ὃν Ἥφαιστος δέδαεν καὶ Παλλὰς Ἀθήνη
     τέχνην παντοίην, χαρίεντα δὲ ἔργα τελείει,
     ὧς ἄρα τῷ περίχευε χάριν κεφαλῇ τε καὶ ὤμοις.
     [13]Coram, quem quaeritis, adsum,
     Troïus Aeneas, Libycis ereptus ab undis.
     Ἔνδον μὲν δὴ ὅδ᾽ αὐτὸς ἐγὼ, κακὰ πολλὰ μογήσας,
     ἤλυθον εἰκοστῷ ἔτεϊ ἐς πατρίδα γαῖαν.
     


     5. [1] Conticuere omnes intentique ora tenebant.


     Ὧς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ.
     [2] Infandum, regina, iubes renovare dolorem,
     Troianas ut opes et lamentabile regnum
     eruerint Danai.
     Ἀργαλέον, βασίλεια, διηνεκέως ἀγορεῦσαι
     κήδε᾽, ἐπεί μοι πολλὰ δόσαν θεοὶ οὐρανίωνες.
     [3] Pars stupet innuptae donum exitiale Minervae
     et molem miratur equi primusque Thymoetes
     duci intra muros hortatur et arce locari,
     sive dolo seu iam Troiae sic fata ferebant.
     At Capys et quorum melior sententia menti
     aut pelago Danaum insidias suspectaque dona
     praecipitare iubent subiectisque urere flammis,
     aut terebrare cavas uteri et temptare latebras.
     Scinditur incertum studia in contraria vulgus.
     [4] Ὣς ὁ μὲν εἱστήκει, τοὶ δ᾽ ἄκριτα πόλλ᾽ ἀγόρευον,
     ἥμενοι ἀμφ᾽ αὐτόν• τρίχα δὲ σφίσιν ἥνδανε βουλή,
     ἠὲ διατμῆξαι κοῖλον δόρυ νηλέϊ χαλκῷ,
     ἢ κατὰ πετράων βαλέειν ἐρύσαντας ἐπ᾽ ἄκρας,
     ἢ ἐαᾶν μέγ᾽ ἄγαλμα θεῶν θελκτήριον εἶναι,
     τῇ περ δὴ καὶ ἔπειτα τελευτήσεθαι ἔμελλεν•
     αἶσα γὰρ ἦν ἀπολέσθαι, ἐπὴν πόλις ἀμφικαλύψῃ
     δουράτεον μέγαν ἵππον, ὅθ᾽ εἵατο πάντες ἄριστοι
     Ἀργείων, Τρώεσσι φόνον καὶ κῆρα φέροντες.
     [5] Vertitur interea caelum et ruit Oceano nox,
     involvens umbra magna terramque polumque.
     Ἐν δ᾽ ἔπεσ᾽ Ὠκεανῷ λαμπρὸν φάος ἠελίοιο,
     ἕλκον νύκτα μέλαιναν ἐπὶ ζείδωρον ἄρουραν.
     [6] Ei mihi, qualis erat, quantum mutatus ab illo
     Hectore qui redit exuvias indutus Achilli
     vel Danaum Phrygios iaculatus puppibus ignes!
     Ὦ πόποι, ἦ μάλα δὴ μαλακώτερος ἀμφαφάασθαι
     Ἕκτωρ ἠ᾽ ὅτε νῆας ἐνέπρησεν πυρὶ κηλέῳ.
     [7]Iuvenisque Coroebus
     Mygdonides illis qui ad Troiam forte diebus
     venerat insano Cassandrae incensus amore
     et gener auxilium Priamo Phrygibusque ferebat.
     [8] Πέφνε γὰρ Ὀθρυονῆα Καβησόθεν ἔνδον ἐόντα,
     ὅς ῥα νέον πολέμοιο μετὰ κλέος εἰληλούθει.
     ᾜτεε δὲ Πριάμοιο θυγατρῶν εἶδος ἀρίστην,
     Κασσάνδρην ἀνάεδνον, ὑπέσχετο δὲ μέγα ἔργον,
     ἐκ Τροίης ἀέκοντας ἀπωσέμεν υἷας Ἀχαιῶν,
     τῷ δ᾽ ὁ γέρων Πρίαμος ὑπό τ᾽ ἔσχετο καὶ κατένευσε
     δωσέμεναι• ὃ δὲ μάρναθ᾽ ὑποσχεσίῃσι πιθήσας.
     [9] Sic animis iuvenum furor additus. Inde lupi ceu
     raptores atra in nebula, quos improba ventris
     exegit caecos rabies catulique relicti
     faucibus exspectant siccis, per tela, per hostes
     vadimus haud dubiam in mortem mediaeque tenemus
     urbis iter: nox atra cava circumvolat umbra.
     [10] Βῆ ῥ᾽ ἴμεν ὥς τε λέων ὀρεσίτροφος, ὅστ᾽ ἐπιδευὴς
     ἔῃ κρειῶν, κέλεται δέ ἑ θυμὸς ἀγήνωρ
     μήλων πειρήσοντα καὶ ἐς πυκινὸν δόμον ἐλθεῖν.
     Εἴ περ γάρ χ᾽ εὕρῃσι μετ᾽ αὐτόθι βώτορας ἄνδρας
     σὺν κυσὶ καὶ δούρεσσι φυλάσσοντας περὶ μῆλα,
     οὔ ῤά τ᾽ ἀπείρητος μέμονε σταθμοῖο δίεσθαι.
     Ἀλλ᾽ ὅ γ᾽ ἄρ᾽ ἠ᾽ ἥρπαξε μεθάλμενος, ἠὲ καὶ αὐτὸς
     ἔβλητ᾽ ἐν πρώτοισι θοῆς ἀπὸ χειρὸς ἄκοντι.
     [11] Improvisum aspris veluti qui sentibus anguem
     pressit humi nitens, trepidusque repente refugit
     attollentem iras et caerula colla tumentem:
     haud secus Androgeos visu tremefactus abibat.
     Ὡς δ᾽ ὅτε τίς τε δράκοντα ἰδὼν παλίνορσος ἀπέστη
     οὔρεος ἐν βήσσῃς, ὑπό τε τρόμος ἔλλαβε γυῖα,
     ἂψ᾽ τ᾽ ἀνεχώρησεν, ὦχρός τέ μιν εἷλε παρειάς,
     ὣς αὖ τ ις καθ᾽ ὅμιλον ἔδυ Τρώων ἀγερώχων
     δείσας Ἀτρέος υἱὸν Ἀλέξανδρος θεοειδής.
     [12] Qualis ubi in lucem coluber mala gramina pastus,
     frigida sub terra tumidum quem bruma tegebat,
     nunc, positis novus exuviis nitidusque iuventa,
     lubrica convolvit sublato pectore terga
     arduus ad solem et linguis micat ore trisulcis.
     Ὡς δὲ δράκων ἐπὶ χειῇ ὀρέστερος ἄνδρα μένῃσι
     βεβρωκὼς κακὰ φάρμακ᾽, ἔδυ δέ τέ μιν χόλος αἰνός,
     σμερδαλέον δὲ δέδορκεν ἑλισσόμενος περὶ χειῇ•
     ὣς Ἕκτωρ ἄσβεστον ἔχων μένος οὐχ ὑπεχώρει.
     [13] Non sic, aggeribus ruptis cum spumeus amnis
     exiit oppositasque erupit gurgite moles,
     fertur in arva furens cumulo, camposque per omnes
     cum stabulis armenta trahit.
     Ὡς δ᾽ ὁπότε πλήθων ποταμὸς πεδίονδε κάτεισι
     χειμάρρους κατ᾽ ὄρεσφιν, ὀπαζόμενος Διὸς ὄμβρῳ,
     πολλὰς δὲ δρῦς ἀζαλέας, πολλὰς δέ τε πεύκας
     ἐσφέρεται, πολλὸν δέ τ᾽ ἀφυσγετὸν εἰς ἅλα βάλλει.
     [14] Ter conatus ibi collo dare bracchia circum,
     ter frustra comprensa manus effugit imago,
     par levibus ventis volucrique simillima fumo.
     Τρὶς μὲν ἐφωρμήθην, ἑλέειν τέ με θυμὸς ἀνώγει,
     τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ
     ἔπτατ᾽• ἐμοὶ δ᾽ ἄχος ὀξὺ γενέσκετο κηρόθι μᾶλλον.
     


6. [1] Alia tempestas Aeneae hic et illic Vlixis, numerosis ambae
versibus. Sed incipiunt haec ita:

     postquam altum tenuere rates nec iam amplius ulla ...
Ille ait:



     ἀλλ᾽ ὅτε δὴ τὴν νῆσον ἐλείπομεν, οὐδέ τις ἄλλη ...
     [2] Accipe et haec, manuum tibi quae monumenta mearum
     sint, puer ...
     Τῇ νῦν καί σοι τοῦτο, τέκος, κειμήλιον ἔστω,
     μνῆμ᾽ Ἑλένης χειρῶν ...
     [3] Tendunt vela Noti: fugimus spumantibus undis,
     qua cursum ventusque gubernatorque vocabat.
     Ἡμεῖς δ᾽ ὅπλα ἕκαστα πονησάμενοι κατὰ νῆα
     ἥμεθα• τὴν δ᾽ ἄνεμός τε κυβερνήτης τ᾽ ἴθυνε.
     [4] Dextrum Scylla latus, laevum implacata Charybdis
     obsidet atque imo barathri ter gurgite vastos
     sorbet in abruptum fluctus rursusque sub auras
     erigit alternos et sidera verberat unda.
     At Scyllam caecis cohibet spelunca latebris
     ora exertantem et naves in saxa trahentem.
     Prima hominis facies et pulchro pectore virgo
     pube tenus, postrema immani corpore pistris,
     delphinum caudas utero commissa luporum.
     Praestat Trinacrii metas lustrare Pachyni
     cessantem, longos et circumflectere cursus,
     quam semel informem vasto vidisse sub antro
     Scyllam et caeruleis canibus resonantia saxa.
     


[5] Homerus de Charybdi:



     δεινὸν ἀνερροίβδησε θαλάσσης ἁλμυρὸν ὕδωρ.
     Ἦ τοι ὅτ᾽ ἐξεμέσειε, λέβης ὣς ἐν πυρὶ πολλῷ,
     πᾶσ᾽ ἀναμορμύρεσκε κυκωμένη• ὑψόσε δ᾽ ἄχνη
     ἄκροισι σκοπέλοισιν ἐπ᾽ ἀμφοτέροισιν ἔπιπτεν.
     Ἀλλ᾽ ὅτ᾽ ἀναβρόξειε θαλάσσης ἁλμυρὸν ὕδωρ,
     πᾶσ᾽ ἔντοσθε φάνεσκε κυκωμένη, ἀμφὶ δὲ πέτρη
     δεινὸν βεβρύχει, ὑπένερθε δὲ γαῖα φάνεσκε
     ψάμμῳ κυανέη• τοὺς δὲ χλωρὸν δέος ᾕρει.
     


[6] Homerus de Scylla:



     ἔνθα δ᾽ ἔνὶ Σκύλλη ναίει, δεινὸν λελακυῖα•
     τῆς ἦ τοι φωνὴ μὲν ὅση σκύλακος νεογιλῆς
     γείνεται, αὐτὴ δ᾽ αὖτε πέλωρ κακόν• οὐδέ κέ τίς μιν
     γηθήσειεν ἰδών, οὐδ᾽ εἰ θεὸς ἀντιάσειε.
     Τῆς ἦ τοι πόδες εἰσὶ δυώδεκα πάντες ἄωροι,
     ἓξ δέ τέ οἱ δειραὶ περιμήκεες, ἐν δὲ ἑκάστῃ
     σμερδαλέη κεφαλή, ἐν δὲ τρίστοιχοι ὀδόντες,
     πυκνοὶ καὶ θαμέες, πλεῖοι μέλανος θανάτοιο.
     Μέσση μέν τε κατὰ σπείους κοίλοιο δέδυκεν,
     ἔξω δ᾽ ἐξίσχει κεφαλὰς δεινοῖο βερέθρου•
     αὐτοῦ δ᾽ ἰχθυάᾳ σκόπελον περιμαιμώωσα,
     δελφῖνάς τε κύνας τε καὶ εἴ ποθι μεῖζον ἕλῃσι
     κῆτος, ἃ μυρία βόσκει ἀγάστονος Ἀμφιτρίτη.
     [7] O mihi sola mei super Astyanactis imago!
     Sic oculos, sic ille manus, sic ora ferebat.
     Κείνου γὰρ τοιορίδε πόδες τοιαίδε τε χεῖρες
     ὀφθαλμῶν τε βολαὶ κεφαλή τ᾽ ἐφύπερθέ τε χαῖται.
     [8] Ter scopuli clamorem inter cava saxa dedere,
     ter spumam elisam et rorantia vidimus astra.
     Τῷ δ᾽ ὑπὸ δῖα Χάρυβδις ἀναρροιβδεῖ μέλαν ὕδωρ.
     Τρὶς μὲν γάρ τ᾽ ἀνίησιν ἐπ᾽ ἤματι, τρὶς δ᾽ ἀναροιβδεῖ ...
     [9]Qualis coniecta cerva sagitta,
     quam procul incautam nemora inter Cresia fixit
     pastor agens telis, liquitque volatile ferrum
     nescius: illa fuga silvas saltusque peragrat
     Dictaeos, haeret lateri letalis harundo.
     [10] Ἀμφ᾽ ἔλαφον κεραὸν βεβλημένον, ὅν ῥ᾽ ἔβαλ᾽ ἀνὴρ
     ἰῷ ἀπὸ νευρῆς• τὸν μέν τ᾽ ἤλυξε πόδεσσι
     φεύγων, ὄφρ᾽ αἷμα λιαρὸν καὶ γούνατ᾽ ὀρώρῃ•
     αὐτὰρ ἐπεὶ δὴ τόν γε δαμάσσεται ὠκὺς ὀϊστός,
     ὠμοφάγοι μιν θῶες ἐν οὔρεσι δαρδάπτουσιν ...
     [11] Dixerat. Ille patris magni parere parabat
     imperio et primum pedibus talaria nectit
     aurea, quae sublimem alis sive aequora iuxta
     seu terram rapido pariter cum flamine portant.
     Tunc virgam capit: hac animas ille evocat Orco
     pallentes, alias sub Tartara tristia mittit,
     dat somnos adimitque et lumina morte resignat.
     Illa fretus agit ventos et turbida tranat
     nubila.
     [12] Ὧς ἔφατ᾽, οὐδ᾽ ἀπίθησε διάκτορος Ἀργειφόντης.
     Αὐτίκ᾽ ἔπειθ᾽ ὑπὸ ποσσὶν ἐδήσατο καλὰ πέδιλα
     ἀμβρόσια χρύσεια, τά μιν φέρον ἠμὲν ἐφ᾽ ὑγρὴν
     ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο·
     εἵλετο δὲ ῥάβδον, τῇ τ᾽ ἀνδρῶν ὄμματα θέλγει
     ὧν ἐθέλει, τοὺς δ᾽ αὖτε καὶ ὑπνώοντας ἐγείρει•
     τὴν μετὰ χερσὶν ἔχων πέτετο κρατὺς Ἀργειφόντης.
     [13] Ac velut annoso validam cum robore quercum
     Alpini Boreae nunc hinc, nunc flatibus illinc
     eruere inter se certant: it stridor et alte
     consternunt terram concusso stipite frondes.
     Illa haeret scopulis, et quantum vertice ad auras
     aethereas, tantum radicem in Tartara tendit.
     [14] Οἷον δὲ τρέφει ἔρνος ἀνὴρ ἐριθηλὲς ἐλαίης
     χώρῳ ἐν οἰοπόλῳ, ὅθ᾽ ἅλις ἀναβέβρυχεν ὕδωρ,
     καλὸν τηλεθάον, τὸ δέ τε πνοιαὶ δονέουσι
     παντοίων ἀνέμων καί τε βρύει ἄνθεϊ λευκῷ•
     ἐλθὼν δ᾽ ἐξαπίνης ἄνεμος σὺν λαίλαπι πολλῇ
     βόθρου τ᾽ ἐξέστρεψε καὶ ἐξετάνυσσ᾽ ἐπὶ γαίῃ.
     [15] Et iam prima novo spargebat lumine terras
     Tithoni croceum linquens Aurora cubile.
     Ἠὼς δ᾽ ἐκ λεχέων παρ᾽ ἀγαυοῦ Τιθωνοῖο
     ὤρνυθ᾽, ἵν᾽ ἀθανάτοισι φόως φέροι ἠδὲ βροτοῖσι.
     Ἠὼς μὲν κροκόπεπλος ἐκίδνατο πᾶσαν ἐπ᾽ αἶαν.
     


     7. [1] Vt pelagus tenuere rates, nec iam amplius ulla


     occurrit tellus, maria undique et undique caelum:
     olli caeruleus supra caput adstitit imber
     noctem hiememque ferens et inhorruit unda tenebris.
     Ἀλλ᾽ ὅτε δὴ τὴν νῆσον ἐλείπομεν οὐδέ τις ἄλλη
     φαίνετο γαιάων, ἀλλ᾽ οὐρανὸς ἠδὲ θάλασσα,
     δὴ τότε κυανέην νεφέλην ἔστησε Κρονίων
     νηὸς ὕπερ γλαφυρῆς, ἤχλυσε δὲ πόντος ὑπ᾽ αὐτῆς.
     [2] Vinaque fundebat pateris animamque vocabat
     Anchisae magni manesque Acheronte remissos.
     Οἶνον ἀφυσσάμενος χαμάδις χέε, δεῦε δὲ γαῖαν
     ψυχὴν κικλήσκων Πατροκλῆος δειλοῖο.
     [3] Levibus huic hamis consertam auroque trilicem
     loricam, quam Demoleo detraxerat ipse
     victor apud rapidum Simoënta sub Ilio alto.
     Δώσω οἱ θώρηκα, τὸν Ἀστεροπαῖον ἀπηύρων
     χάλκεον, ᾧ πέρι χεῦμα φαεινοῦ κασσιτέροιο
     ἀμφιδεδίνηται• πολέος δέ οἱ ἄξιον ἔσται.
     


[4] Et cursorum certamen utrobique simile. Et quia versibus est
apud utrumque numerosis, locum loco similem lector inveniet.
Initia haec sunt:



     haec ubi dicta, locum capiunt signoque repente ...
     Στὰν δὲ μεταστοιχεί• σήμαινε δὲ τέρματ᾽ Ἀχιλλεύς.
     


[5] Pugilum certamen incipit apud hunc:

     constitit in digitos extemplo arrectus uterque,
apud illum:



     τὼ δὲ ζωσαμένω βήτην ἐς μέσσον ἀγῶνα,
     ἄντα δ᾽ ἀνασχομένω χερσὶ στιβαρῇσιν ἅμ᾽ ἄμφω.
     


[6] Si velis comparare certantes sagittis, invenies haec
utriusque principia:



     protinus Aeneas celeri certare sagitta ...
     Αὐτὰρ ὁ τοξευτῆρσι τίθει ἰόεντα σίδηρον ...
     


[7] Capita locorum, ubi longa narratio est, dixisse sufficiet ut
quid unde natum sit lector inveniat.



     [8] Dixerat et tenues fugit ceu fumus in auras.
     Aeneas "quo deinde ruis? Quo proripis?" inquit,
     "quem fugis aut quis te nostris complexibus arcet?"
     Ter conatus erat collo dare bracchia circum,
     ter frustra comprensa manus effugit imago.
     Ὣς ἔφατ᾽, αὐτὰρ ἔγω γ᾽ ἔθελον φρεσὶ μερμηρίξας
     μητρὸς ἐμῆς ψυχὴν ἑλέειν κατατεθνηυίης.
     Τρὶς μὲν ἐφωρμήθην, ἑλέειν τέ με θυμὸς ἀνώγει,
     τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ
     ἔπτατ᾽• ἐμοὶ δ᾽ ἄχος ὀξὺ γενέσκετο κηρόθι μᾶλλον.
     


[9] Sepultura Palinuri formata est de Patrocli sepultura. Haec
incipit:

     principio pinguem taedis et robore secto
illa sic:

     oἱ δ᾽ ἴσαν ὑλοτόμους πελέκεας ἐν χερσὶν ἔχοντες.
Et alibi:

     ποίησαν δὲ πυρὴν ἑκατόμπεδον ἔνθα καὶ ἔνθα.
[10] Ipsa vero utriusque tumuli insignia quam paria?



     At pius Aeneas ingenti mole sepulchrum
     imponit suaque arma viro remumque tubamque
     monte sub aërio, qui nunc Misenus ab illo
     dicitur aeternumque tenet per saecula nomen.
     Αὐτὰρ ἐπεὶ νεκρός τ᾽ ἐκάη καὶ τεύχεα νεκροῦ,
     τύμβον χεύαντες καὶ ἐπὶ στήλην ἐρύσαντες
     πήξαμεν ἀκροτάτῳ τύμβῳ εὐῆρες ἐρετμόν.
     [11] Tunc consanguineus Leti Sopor
     ἔνθ᾽ Ὕπνῳ ξύμβλητο κασιγνήτῳ Θανάτοιο.
     [12] Quod te per caeli iucundum lumen et auras
     per genitorem oro, per spes surgentis Iuli,
     eripe me his, invicte, malis, aut tu mihi terram
     inice, namque potes, portusque require Velinos.
     [13] Νῦν δέ σε τῶν ὄπιθεν γουνάζομαι οὐ παρεόντων,
     πρός τ᾽ ἀλόχου καὶ πατρὸς, ὅ σ᾽ ἔτρεφε τυτθὸν ἐόντα,
     Τηλεμάχου θ᾽, ὃν μοῦνον ἐνὶ μεγάροισιν ἔλειπες•
     οἶδα γὰρ ὡς ἐνθένδε κιὼν δόμου ἐξ Ἀΐδαο,
     νῆσον ἐς Αἰαίην σχήσεις εὐεργέα νῆα.
     Ἔνθα σ᾽ ἔπειτα, ἄναξ, κέλομαι μνήσασθαι ἐμεῖο.
     Μή μ᾽ ἄκλαυστον ἄθαπτον ἰὼν ὄπιθεν καταλείπῃς
     νοσφισθεὶς, μή τοί τι θεῶν μήνιμα γένωμαι,
     ἀλλά με κακκῆαι σὺν τεύχεσιν, ὅσσα μοί ἐστι,
     σῆμά τέ μοι χεῦαι πολιῆς ἐπὶ θινὶ θαλάσσης,
     ἀνδρὸς δυστήνοιο, καὶ ἐσσομένοισι πυθέσθαι•
     ταῦτά τέ μοι τελέσαι, πῆξαί τ᾽ ἐπὶ τύμβῳ ἐρετμόν,
     τῷ καὶ ζωὸς ἔρεσσον ἐὼν μετ᾽ ἐμοῖς ἑτάροισιν.
     [14] Nec non et Tityon, Terrae omniparentis alumnum,
     cernere erat: per tota novem cui iugera corpus
     porrigitur, rostroque immanis vultur obunco
     immortale iecur tondens fecundaque poenis
     viscera rimaturque epulis habitatque sub alto
     pectore, nec fibris requies datur ulla renatis.
     [15] Καὶ Τιτυὸν εἶδον, Γαίης ἐρικυδέος υἱόν,
     κείμενον ἐν δαπέδῳ. Ὁ δ᾽ ἐπ᾽ ἐννέα κεῖτο πέλεθρα,
     γῦπε δέ μιν ἑκάτερθε παρημένω ἧπαρ ἔκειρον,
     δέρτρον ἔσω δύνοντες• ὁ δ᾽ οὐκ ἀπαμύνετο χερσί.
     Λητὼ γὰρ εἵλκυσε, Διὸς κυδρὴν παράκοιτιν,
     Πυθὼδ᾽ ἐρχομένην διὰ καλλιχόρου Πανοπῆος.
     [16] Non mihi si linguae centum sint oraque centum,
     ferrea vox, omnis scelerum comprendere formas,
     omnia poenarum percurrere nomina possim.
     Πληθὺν δ᾽ οὐκ ἂν ἐγὼ μυθήσομαι οὐδ᾽ ὀνομήνω,
     οὐδ᾽ εἴ μοι δέκα μὲν γλῶσσαι, δέκα δὲ στόματ᾽ εἶεν,
     φωνὴ δ᾽ ἄρρηκτος, χάλκεον δέ μοι ἦτορ ἐνείη.
     


     8. [1] Hinc exaudiri gemitus iraeque leonum
     vincla recusantum et sera sub nocte rudentum,
     saetigerique sues atque in praesepibus ursi
     saevire ac formae magnorum ululare luporum,
     quos hominum ex facie dea saeva potentibus herbis
     induerat Circe in vultus ac terga ferarum.
     Εὗρον δ᾽ ἐν βήσσῃσι τετυγμένα δώματα Κίρκης
     ξεστοῖσιν λάεσσι περισκέπτῳ ἐνὶ χώρῳ.
     Ἀμφὶ δέ μιν λύκοι ἦσαν ὀρέστεροι ἠδὲ λέοντες,
     τοὺς αὐτὴ κατέθελξεν, ἐπεὶ κακὰ φάρμακ᾽ ἔδωκεν.
     [2] Quid petitis? Quae causa rates aut cuius egentes
     litus ad Ausonium tot per vada caerula vexit?
     Sive errore viae seu tempestatibus acti,
     qualia multa mari nautae patiuntur in alto ...
     Ὦ ξεῖνοι, τίνες ἐστέ; Πόθεν πλεῖθ᾽ ὑγρὰ κέλευθα;
     Ἤ τι κατὰ πρῆξιν ἦ μαψιδίως ἀλάλησθε
     οἷά τε ληϊστῆρες ὑπεὶρ ἅλα, τοί γ᾽ ἀλόωνται
     ψυχὰς παρθέμενοι κακὸν ἀλλοδαποῖσι φέροντες;
     [3] Ceu quondam nivei liquida inter nubila cycni
     cum sese e pastu referunt et longa canoros
     dant per colla modos: sonat amnis et Asia longe
     pulsa palus.
     Τῶν δ᾽, ὥστ᾽ ὀρνίθων πετεηνῶν ἔθνεα πολλὰ
     χηνῶν ἢ γεράνων ἢ κύκνων δουλιχοδείρων
     Ἀσίῳ ἐν λειμῶνι Καϋστρίου ἀμφὶ ῥέεθρα
     ἔνθα καὶ ἔνθα ποτῶνται ἀγαλλόμεναι πτερύγεσσι
     κλαγγηδὸν προκαθιζόντων, σμαραγεῖ δέ τε λειμών.
     [4] Illa vel intactae segetis per summa volaret
     gramina nec teneras cursu laesisset aristas
     vel mare per medium fluctu suspensa tumenti
     ferret iter, celeris nec tangeret aequore plantas.
     Αἳ δ᾽ ὅτε μὲν σκιρτῷεν ἐπὶ ζείδωρον ἄρουραν,
     ἄκρον ἐπ᾽ ἀνθερίκων καρπὸν θέον οὐδὲ κατέκλων•
     ἀλλ᾽ ὅτε δὴ σκιρτῷεν ἐπ᾽ εὐρέα νῶτα θαλάσσης,
     ἄκρον ἐπὶ ῥηγμῖνος ἁλὸς πολιοῖο θέεσκον.
     [5] Vescitur Aeneas simul et Troiana iuventus
     perpetui tergo bovis et lustralibus extis.
     Postquam exempta fames et amor compressus edendi,
     rex Euandrus ait ...
     Νώτοισιν δ᾽ Αἴαντα διηνεκέεσσι γέραιρεν
     ἥρως Ἀτρεΐδης εὐρὺ κρείων Ἀγαμέμνων.
     Αὐτὰρ ἐπεὶ πόσιος καὶ ἐδητύος ἐξ ἔρον ἕντο,
     τοῖς ὁ γέρων πάμπρωτος ὑφαίνειν ἤρχετο μῆτιν.
     [6] Euandrum ex humili tecto lux suscitat alma
     et matutinus volucrum sub culmine cantus.
     Consurgit senior tunicaque inducitur artus,
     et Tyrrhena pedum circumdat vincula plantis.
     Tum lateri atque umeris Tegeaeum subligat ensem,
     demissa ab laeva pantherae terga retorquens.
     Nec non et gemini custodes limine in ipso
     praecedunt gressumque canes comitantur erilem.
     [7] Ὤρνυτ᾽ ἄρ᾽ ἐξ εὐνῆφιν Ὀδυσσῆος φίλος υἱός,
     εἵματα ἑσσάμενος• περὶ δὲ ξίφος ὀξὺ θέτ᾽ ὤμοις,
     ποσσὶ δ᾽ ὑπὸ λιπαροῖσιν ἐδήσατο καλὰ πέδιλα ...
     Βῆ ῥ᾽ ἴμεν εἰς ἀγορήν, παλάμῃ δ᾽ ἔχε χάλκεον ἔγχος,
     οὐκ οἶος• ἅμα τῷ γε κύνες πόδας ἀργοὶ ἕποντο.
     [8] O mihi praeteritos referat si Iuppiter annos,
     qualis eram, cum primam aciem Praeneste sub ipsa
     stravi scutorumque incendi victor acervos
     et regem hac Erimum dextra sub Tartara misi,
     nascenti cui tris animas Feronia mater
     (horrendum dictu) dederat: terna arma movenda,
     ter leto sternendus erat, cui tunc tamen omnis
     abstulit haec animas dextra et totidem exuit armis.
     [9] Αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
     ἡβῷμ᾽ ὡς ὅτ᾽ ἐπ᾽ ὠκυρόῳ Κελάδοντι μάχοντο
     ἀγρόμενοι Πύλιοί τε καὶ Ἀρκάδες ἐγχεσίμωροι
     Φειᾶς πὰρ τείχεσσιν Ἰαρδάνου ἀμφὶ ῥέεθρα ....
     Ἀλλ᾽ ἐμὲ θυμὸς ἀνῆκε πολυτλήμων πολεμίζειν
     θάρσεϊ ᾧ• γενεῇ δὲ νεώτατος ἔσκον ἁπάντων•
     καὶ μαχόμην οἱ ἐγὼ, δῶκεν δέ μοι εὖχος Ἀθήνη.
     Τὸν δὴ μήκιστον καὶ κάρτιστον κτάνον ἄνδρα•
     πολλὸς γάρ τις ἔκειτο παρήορος ἔνθα καὶ ἔνθα.
     Εἴθ᾽ ὣς ἠβώοιμι, βίη δέ μοι ἔμπεδος εἴη•
     τώ κε τάχ᾽ ἀντήσειε μάχης κορυθαίολος Ἕκτωρ.
     [10] Qualis ubi Oceani perfusus Lucifer unda,
     quem Venus ante alios astrorum diligit ignes,
     extulit os sacrum caelo tenebrasque resolvit.
     Οἷος δ᾽ ἀστὴρ εἶσι μετ᾽ ἀστράσι νυκτὸς ἀμολγῷ
     Ἕσπερος, ὃς κάλλιστος ἐν οὐρανῷ ἵσταται ἀστήρ.
     [11] "En perfecta mei promissa coniugis arte
     munera, ne mox aut Laurentis, nate, superbos
     aut acrem dubites in proelia poscere Turnum."
     Dixit et amplexus nati Cytherea petivit,
     arma sub adversa posuit radiantia quercu.
     Ille deae donis et tanto laetus honore
     impleri nequit atque oculos per singula volvit
     miraturque interque manus et bracchia versat.
     [12] "Τύνη δ᾽ Ἡφαίστοιο πάρα κλυτὰ τεύχεα δέξο
     καλὰ μάλ᾽, οἷ᾽ οὔ πώ τις ἀνὴρ ὤμοισι φόρησεν."
     Ὧς ἄρα φωνήσασα θεὰ κατὰ τεύχε᾽ ἔθηκε
     πρόσθεν Ἀχιλλῆος• τὰ δ᾽ ἀνέβραχε δαίδαλα πάντα ....
     Τέρπετο δ᾽ ἐν χείρεσσιν ἔχων θεοῦ ἀγλαὰ δῶρα.
     9. [1] Iri, decus, quis te mihi nubibus actam


     detulit in terras?
     Ἶρι θεά, τίς γάρ σε θεῶν ἐμοὶ ἄγγελον ἧκεν;
     [2]Nec solos tangit Atridas
     iste dolor
     ἦ μοῦνοι φιλέουσ᾽ ἀλόχους μερόπων ἀνθρώπων
     Ἀτρεΐδαι;
     [3] Sed vos, o lecti, ferro quis scindere vallum
     apparat et mecum invadit trepidantia castra?
     Ὄρνυσθ', ἱππόδαμοι Τρῶες, ῥήγνυσθε δὲ τεῖχος
     Ἀργείων καὶ νηυσὶν ἐνίετε θεσπιδαὲς πῦρ.
     [4] Quod superest, laeti bene gestis corpora rebus
     procurate, viri, et pugnam sperate parari.
     Νῦν δ᾽ ἔρχεσθ᾽ ἐπὶ δεῖπνον, ἵνα ξυνάγωμεν Ἄρηα.
     Εὖ μέν τις δόρυ θηξάσθω, εὖ δ᾽ ἀσπίδα θέσθω.
     [5] Sic ait illacrimans: umero simul exuit ensem
     auratum, mira quem fecerat arte Lycaon
     Cnosius atque habilem vagina aptarat eburna.
     Dat Niso Mnestheus pellem horrentisque leonis
     exuvias, galeam fidus permutat Aletes.
     [6] Protinus armati incedunt, quos omnis euntis
     primorum manus ad portas iuvenumque senumque
     prosequitur votis nec non et pulcher Iulus.
     [7] Τυδεΐδῃ μὲν δῶκε μενεπτόλεμος Θρασυμήδης
     φάσγανον ἄμφηκες (τὸ δ᾽ ἑὸν παρὰ νηῒ λέλειπτο)
     καὶ σάκος• ἀμφὶ δέ οἱ κυνέην κεφαλῆφιν ἔθηκε
     ταυρείην, ἄφαλόν τε καὶ ἄλλοφον, ἥ τε καταῖτυξ
     κέκληται, ῥύεται δὲ κάρη θαλερῶν αἰζηῶν.
     Μηριόνης δ᾽ Ὀδυσῆϊ δίδου βιὸν ἠδὲ φαρέτρην
     καὶ ξίφος• ἀμφὶ δέ οἱ κυνέην κεφαλῆφιν ἔθηκε
     ῥινοῦ ποιητήν• πολέσιν δ᾽ ἔντοσθεν ἱμᾶσιν
     ἐντέτατο στερεῶς, ἔκτοσθε δὲ λευκοὶ ὀδόντες
     ἀργιόδοντος ὑὸς θαμέες ἔχον ἔνθα καὶ ἔνθα
     εὖ καὶ ἐπισταμένως, μέσσῃ δ᾽ ἐνὶ πῖλος ἀρήρει.
     [8] Egressi superant fossas noctisque per umbram
     castra inimica petunt, multis tamen ante futuri
     exitio: passim somno vinoque per herbam
     corpora fusa vident, arrectos litore currus,
     inter lora rotasque viros, simul arma iacere,
     vina simul. Prior Hyrtacides sic ore locutus:
     "Euryale, audendum dextra: nunc ipsa vocat res.
     Hac iter est. Tu, ne qua manus se attollere nobis
     a tergo possit, custodi et consule longe.
     Haec ego vasta dabo et recto te limite ducam."
     [9] Τὼ δὲ βάτην προτέρω διά τ᾽ ἔντεα καὶ μέλαν αἷμα,
     αἶψα δ᾽ ἐπὶ Θρῃκῶν ἀνδρῶν τέλος ἷξον ἰόντες.
     Οἳ δ᾽ εὗδον καμάτῳ ἀδηκότες, ἔντεα δέ σφιν
     καλὰ παρ᾽ αὐτοῖσιν χθονὶ κέκλιτο εὖ κατὰ κόσμον
     τριστοιχί• παρὰ δέ σφιν ἑκάστῳ δίζυγες ἵπποι.
     ῾Ρῆσος δ᾽ ἐν μέσῳ εὗδε, παρ᾽ αὐτὸν δ᾽ ὠκέες ἵπποι
     ἐξ ἐπιδιφριάδος πυμάτης ἱμᾶσι δέδεντο.
     Τὸν δ᾽ Ὀδυσεὺς προπάροιθεν ἰδὼν Διομήδεϊ δεῖξεν•
     "οὗτός τοι, Διόμηδες, ἀνὴρ, οὗτοι δέ τοι ἵπποι,
     οὓς νῶϊν πίφαυσκε Δόλων, ὃν ἐπέφνομεν ἡμεῖς.
     Ἀλλ᾽ ἄγε δὴ πρόφερε κρατερὸν μένος• οὐδέ τί σε χρὴ
     ἑστάμεναι μέλεον σὺν τεύχεσιν• ἀλλὰ λύ᾽ ἵππους•
     ἠὲ σύ γ᾽ ἄνδρας ἔναιρε, μελήσουσιν δ᾽ ἐμοὶ ἵπποι."
     [10] Sed non auguriis poterat depellere pestem.
     Ἀλλ᾽ οὐκ οἰωνοῖσιν ἐρύσατο κῆρα μέλαιναν.
     [11] Et iam prima novo spargebat lumine terras
     Tithoni croceum linquens Aurora cubile.
     Ἠὼς δ᾽ ἐκ λεχέων παρ᾽ ἀγαυοῦ Τιθωνοῖο
     ὤρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν.
     


[12] Mater Euryali ad dirum nuntium, ut excussos de manibus
radios et pensa demitteret, ut per muros et virorum agmina
ululans et comam scissa decurreret, ut effunderet dolorem in
lamentationum querelas, totum de Andromache sumpsit lamentante
mortem mariti.



     [13] O vere Phrygiae; neque enim Phryges
     ὦ πέπονες, κάκ᾽ ἐλέγχε᾽, Ἀχαιΐδες, οὐκέτ᾽ Ἀχαιοί
     [14] Quos alios muros, quae iam moenia habetis?
     Vnus homo et vestris, o cives, undique saeptus
     aggeribus tantas strages impune per urbem
     ediderit? Iuvenum primos tot miserit Orco?
     Non infelicis patriae veterumque deorum
     et magni Aeneae segnes miseretque pudetque?»
     [15] Ὦ φίλοι, ἥρωες Δαναοὶ, θεράποντες Ἄρηος,
     ἀνέρες ἔστε, φίλοι, μνήσασθε δὲ θούριδος ἀλκῆς.
     Ἠέ τινάς φαμεν εἶναι ἀοσσητῆρας ὀπισσω,
     ἦέ τι τεῖχος ἄρειον, ὅ κ᾽ ἀνδράσι λοιγὸν ἀμύνοι;
     Οὐ μέν τις σχεδόν ἐστι πόλις πύργοις ἀραρυῖα,
     ᾗ κ᾽ ἀπαμυναίμεσθ᾽ ἑτεραλκέα δῆμον ἔχοντες•
     ἀλλ᾽ ἐν γὰρ Τρώων πεδίῳ πύκα θωρηκτάων
     πόντῳ κεκλιμένοι ἑκὰς ἥμεθα πατρίδος αἴης•
     τὼ ἐν χερσὶ φόως, οὐ μειλιχίῃ πολέμοιο.
     


     10. [1] «Tela manu iaciunt, quales sub nubibus atris


     Strymoniae dant signa grues atque aethera tranant
     cum sonitu fugiuntque Notos clamore secundo.
     Ἠΰτε περ κλαγγὴ γεράνων πέλει οὐρανόθι πρό·
     αἵ τ᾽ ἐπεὶ οὖν χειμῶνα φύγον καὶ ἀθέσφατον ὄμβρον
     κλαγγῇ ταί γε πέτονται ἐπ᾽ Ὠκεανοῖο ῥοάων.
     [2] Ardet apex capitis cristisque ac vertice flamma
     funditur et vastos umbo vomit aureus ignis;
     non secus ac liquida si quando nocte cometae
     sanguinei lugubre rubent, aut Sirius ardor:
     ille sitim morbosque ferens mortalibus aegris
     nascitur, et laevo contristat lumine caelum.
     [3] Τὸν δ᾽ ὁ γέρων Πρίαμος πρῶτος ἴδεν ὀφθαλμοῖσι,
     παμφαίνονθ᾽ ὥς τ᾽ ἀστέρ᾽ ἐπεσσύμενον πεδίοιο,
     ὅς ῥά τ᾽ ὀπώρης εἴσιν, ἀρίζηλοι δέ οἱ αὐγαί
     φαίνονται πολλοῖσι μετ᾽ ἀστράσι νυκτὸς ἀμολγῷ,
     ὅν τε κύν᾽ Ὠρίωνος ἐπίκλησιν καλέουσι.
     Λαμπρότατος μὲν ὅδ᾽ ἐστί, κακὸν δέ τε σῆμα τέτυκται,
     καί τε φέρει πολλὸν πυρετὸν δειλοῖσι βροτοῖσιν·
     ὣς τοῦ χαλκὸς ἔλαμπεν ἐπὶ στήθεσσι θέοντος.
     [4] Stat sua cuique dies, breve et inreparabile tempus
     omnibus est vitae ...
     fata vocant metasque dati pervenit ad aevi.
     Αἰνότατε Κρονίδη, ποῖον τὸν μῦθον ἔειπες.
     Ἄνδρα θνητὸν ἐόντα, πάλαι πεπρωμένον αἴσῃ,
     ἂψ ἐθέλεις θανάτοιο δυσηχέος ἐξαναλῦσαι;
     Μοῖραν δ᾽ οὔ τινά φημι πεφυγμένον ἔμμεναι ἀνδρῶν,
     οὐ κακὸν, οὐδὲ μὲν ἐσθλόν, ἐπὴν τὰ πρῶτα γένηται.
     [5] "Per patrios manes, per spes surgentis Iuli
     te precor hanc animam serves natoque patrique.
     Est domus alta: iacent penitus defossa talenta
     caelati argenti, sunt auri pondera facti
     infectique mihi. Non hic victoria Teucrum
     vertitur aut anima una dabit discrimina tanta."
     Dixerat. Aeneas contra cui talia reddit:
     "argenti atque auri memoras quae magna talenta
     gnatis parce tuis. Belli commercia Turnus
     sustulit ista prior iam tum Pallante perempto.
     Hoc patris Anchisae manes, hoc sentit Iulus."
     Sic fatus galeam laeva tenet atque reflexa
     cervice orantis capulo tenus abdidit ensem.
     [6] "Ζώγρει, Ἀτρέος υἱέ, σὺ δ᾽ ἄξια δέξαι ἄποινα•
     πολλὰ δ᾽ ἐν Ἀντιμάχοιο δόμοις κειμήλια κεῖται,
     χαλκός τε χρυσός τε πολύκμητός τε σίδηρος,
     τῶν κέν τοι χαρίσαιτο πατὴρ ἀπερείσι᾽ ἄποινα,
     εἰ νῶΐν ζωοὺς πεπύθοιτ᾽ ἐπὶ νηυσὶν Ἀχαιῶν."
     Ὣς τώ γε κλαίοντε προσαυδήτην βασιλῆα
     μειλιχίοις ἐπέεσσιν• ἀμείλικτον δ᾽ ὄπ᾽ ἄκουσαν•
     "εἰ μὲν δὴ Ἀντιμάχοιο δαΐφρονος υἱέες ἐστόν,
     ὅς ποτ᾽ ἐνὶ Τρώων ἀγορῇ Μενέλαον ἄνωγεν,
     ἀγγελίην ἐλθόντα σὺν ἀντιθέῳ Ὀδυσῆϊ
     αὖθι κατακτεῖναι μήδ᾽ ἐξέμεν ἂψ ἐς Ἀχαιούς,
     νῦν μὲν δὴ τοῦ πατρὸς ἀεικέα τείσετε λώβην."
     Ἦ, καὶ Πείσανδρον μὲν ἀφ᾽ ἵππων ὦσε χαμᾶζε,
     δουρὶ βαλὼν πρὸς στῆθος• ὃ δ᾽ ὕπτιος οὔδει ἐρείσθη
     Ἱππόλοχος δ᾽ ἀπόρουσε, τὸν αὖ χαμαὶ ἐξενάριξε,
     χεῖρας ἀπὸ ξίφεϊ τμήξας ἀπό τ᾽ αὐχένα κόψας,
     ὅλμον δ᾽ ὣς ἔσσευε κυλίνδεσθαι δι᾽ ὁμίλου.
     [7] Impastus stabula alta leo ceu saepe peragrans,
     (suadet enim vesana fames), si forte fugacem
     conspexit capream aut surgentem in cornua cervum,
     gaudet hians immane comasque arrexit et haeret
     visceribus super accumbens; lavit improba taeter
     ora cruor—
     sic ruit in densos alacer Mezentius hostes.
     [8] Ὥς τε λέων ἐχάρη μεγάλῳ ἐπὶ σώματι κύρσας
     εὑρὼν ἠ᾽ ἔλαφον κεραὸν ἠ᾽ ἄγριον αἶγα
     πεινάων• μάλα γάρ τε κατεσθίει, εἴ περ ἂν αὐτὸν
     σεύωνται ταχέες τε κύνες θαλεροί τ᾽ αἰζηοί•
     ὣς ἐχάρη Μενέλαος Ἀλέξανδρον θεοειδέα
     ὀφθαλμοῖσιν ἰδών• φάτο γὰρ τείσεσθαι ἀλείτην.
     [9]<Βῆ ῥ᾽ ἴμεν ὥς τε λέων ὀρεσίτροφος, ὅς τ᾽ ἐπιδευὴς>>
     δηρὸν ἔῃ κρειῶν, κέλεται δέ ἑ θυμὸς ἀγήνωρ
     μήλων πειρήσοντα καὶ ἐς πυκινὸν δόμον ἐλθεῖν.
     Εἴ περ γάρ χ᾽ εὕρῃσι παρ᾽ αὐτόθι βώτορας ἅνδρας
     σὺν κυσὶ καὶ δούρεσσι φυλάσσοντας περὶ μῆλα,
     οὕ ῥά τ᾽ ἀπείρητος μέμονε σταθμοῖο δίεσθαι,
     ἀλλ᾽ ὅ γ᾽ ἄρ᾽ ἠ᾽ ἥρπαξε μετάλμενος, ἠὲ καὶ αὐτὸς
     ἔβλητ᾽ ἐν πρώτοισι θοῆς ἀπὸ χειρὸς ἄκοντι•
     ὥς ῥα τότ᾽ ἀντίθεον Σαρπηδόνα θυμὸς ἐνῆκε
     τεῖχος ἐπαΐξαι διά τε τμήξασθαι ἐπάλξεις.
     [10] Spargitur et tellus lacrimis, spargantur et arma.
     Δεύοντο ψάμαθοι, δεύοντο δὲ τεύχεα φωτῶν.
     [11] Cingitur ipse furens certatim in proelia Turnus
     iamque adeo rutilum thoraca indutus aënis
     horrebat squamis surasque incluserat auro,
     tempora nudus adhuc, laterique adcinxerat ensem
     fulgebatque alta decurrens aureus arce.
     [12] Ὣς φάτο, Πάτροκλος δὲ κορύσσετο νώροπι χαλκῷ.
     Κνημῖδας μὲν πρῶτα περὶ κνήμῃσιν ἔθηκε
     καλάς, ἀργυρέοισιν ἐπισφυρίοις ἀραρυίας•
     δεύτερον αὖ θώρηκα περὶ στήθεσσιν ἔδυνε
     ποικίλον ἀστερόεντα ποδώκεος Αἰακίδαο.
     Ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον
     χάλκεον• αὐτὰρ ἔπειτα σάκος μέγα τε στιβαρόν τε•
     κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν
     ἵππουριν• δεινὸν δὲ λόφος καθύπερθεν ἔνευεν.
     Εἵλετο δ᾽ ἄλκιμα δοῦρε, τά οἱ παλάμηφιν ἀρήρει.
     [13] Purpureus veluti cum flos succisus aratro
     languescit moriens, lassove papavera collo
     demisere caput, pluvia cum forte gravantur.
     Μήκων δ᾽ ὣς ἑτέρωσε κάρη βάλεν, ἥ τ᾽ ἐνὶ κήπῳ,
     καρπῷ βριθομένη, νοτίῃσί τε εἰαρινῇσιν•
     ὣς ἑτέρωσ᾽ ἥμυσε κάρη πήληκι βαρυνθέν.
     


11. [1] Et haec quidem iudicio legentium relinquenda sunt, ut
ipsi aestiment quid debeant de utriusque collatione sentire. Si
tamen me consulas, non negabo nonnumquam Vergilium in
transferendo densius excoluisse, ut in hoc loco:



     [2] qualis apes aestate nova per florea rura
     exercet sub sole labor, cum gentis adultos
     educunt fetos, aut cum liquentia mella
     stipant et dulces distendunt nectare cellas,
     aut onera accipiunt venientum aut agmine facto
     ignavum fucos pecus a praesepibus arcent:
     fervet opus redolentque thymo fraglantia mella.
     [3] Ἠΰτε ἔθνεα εἶσι μελισσάων ἀδινάων
     πέτρης ἐκ γλαφυρῆς αἰεὶ νέον ἐρχομενάων,
     βοτρυδὸν δὲ πέτονται ἐπ᾽ ἄνθεσιν εἰάρινοῖσιν•
     αἳ μέν τ᾽ ἔνθα ἅλις πεποτήαται, αἳ δέ τε ἔνθα•
     ὣς τῶν ἔθνεα πολλὰ νεῶν ἄπο καὶ κλισιάων
     ἠϊόνος προπάροιθε βαθείης ἐστιχόωντο
     ἰλαδὸν εἰς ἀγορήν• μετὰ δέ σφισιν Ὄσσα δεδήει.
     


[4] Vides descriptas apes a Vergilio opifices, ab Homero vagas:
alter discursum et solam volatus varietatem, alter exprimit
nativae artis officium.

[5] In his quoque versibus Maro extitit locupletior interpres:



     o socii (neque enim ignari sumus ante malorum),
     o passi graviora, dabit deus his quoque finem.
     Vos et Scyllaeam rabiem penitusque sonantes
     accestis scopulos, vos et Cyclopea saxa
     experti: revocate animos maestumque timorem
     mittite; forsan et haec olim meminisse iuvabit.
     Per varios casus ...
     


et reliqua.



     [6] Ὦ φίλοι, οὐ γάρ πώ τι κακῶν ἀδαήμονές εἰμεν•
     οὐ μὲν δὴ τόδε μεῖζον ἔπι κακὸν, ἠ᾽ ὅτε Κύκλωψ
     εἴλει ἐνὶ σπῆϊ γλαφυρῷ κρατερῆφι βίῆφιν•
     ἀλλὰ καὶ ἔνθεν ἐμῇ ἀρετῇ βουλῇ τε νόῳ τε
     ἐκφύγομεν, καί που τῶνδε μνήσεσθαι ὀΐω.
     


[7] Vlixes ad socios unam commemoravit aerumnam: hic ad sperandam
praesentis mali absolutionem gemini casus hortatur eventu.
Deinde ille obscurius dixit, καί που τῶνδε μνήσεσθαι ὀΐω, hic
apertius, "forsan et haec olim meminisse iuvabit". [8] Sed et hoc
quod vester adiecit solacii fortioris est. Suos enim non tantum
exemplo evadendi, sed et spe futurae felicitatis animavit, per
hos labores non solum sedes quietas sed et regna promittens.

[9] Hos quoque versus inspicere libet:



     ac veluti summis antiquam in montibus ornum
     cum ferro accisam crebrisque bipennibus instant
     eruere agricolae certatim: illa usque minatur
     et tremefacta comam concusso vertice nutat,
     vulneribus donec paulatim evicta supremum
     congemuit traxitque iugis avulsa ruinam.
     Ἤριπε δ᾽ ὡς ὅτε τις δρῦς ἤριπεν ἠ᾽ ἀχερωῒς,
     ἠὲ πίτυς βλωθρή, τήν τ᾽ οὔρεσι τέκτονες ἄνδρες
     ἐξέταμον πελέκεσσι νεήκεσι νήϊον εἶναι.
     


Magno cultu vester difficultatem abscidendae arboreae molis
expressit, verum nullo negotio Homerica arbor absciditur.



     [10] Haud segnis strato surgit Palinurus et omnes
     explorat ventos atque auribus aëra captat:
     sidera cuncta notat tacito labentia caelo,
     Arcturum Pliadasque Hyadas geminosque Triones,
     armatumque auro circumspicit Oriona.
     Αὐτὰρ ὁ πηδαλίῳ ἰθύνετο τεχνηέντως
     ἥμενος• οὐδέ οἱ ὕπνος ἐπὶ βλεφάροισιν ἔπιπτεν
     Πληϊάδας τ᾽ ἐσορῶντι καὶ ὀψὲ δύοντα Βοώτην
     Ἄρκτον θ᾽, ἣν καὶ Ἄμαξαν ἐπίκλησιν καλέουσιν,
     ἥ τ᾽ αὐτοῦ στρέφεται καὶ τ᾽ Ὠρίωνα δοκεύει.
     


[11] Gubernator qui explorat caelum crebro reflectere cervicem
debet, captando de diversis caeli regionibus securitatem sereni.
Hoc mire et velut coloribus Maro pinxit. Nam quia Arcturus iuxta
septemtrionem est, Taurus vero in quo Hyades sunt, sed et Orion,
in regione austri sunt, crebram cervicis reflexionem in Palinuro
sidera consulente descripsit. [12] "Arcturum" inquit: ecce
intuetur partem septemtrionis; deinde "Pliadasque Hyadas": ecce
ad austrum flectitur; "geminosque Triones": rursus ad
septemtriones vertit aspectum; "armatumque auro circumspicit
Oriona": iterum se ad austrum reflectit. Sed et verbo
"circumspicit" varietatem saepe se vicissim convertentis
ostendit. [13] Homerus gubernatorem suum semel inducit intuentem
Pliadas, quae in australi regione sunt, semel Booten et Arcton,
quae sunt in septemtrionali polo.



     [14] Nec tibi diva parens, generis nec Dardanus auctor,
     perfide, sed duris genuit te cautibus horrens
     Caucasus Hyrcanaeque admorunt ubera tigres.
     Νηλεές, οὐκ ἄρα σοί γε πατὴρ ἦν ἱππότα Πηλεύς,
     οὐδὲ Θέτις μήτηρ, γλαυκὴ δέ σε τίκτε θάλασσα.
     


[15] Plene Vergilius non partionem solam, sicut ille quem
sequebatur, sed educationem quoque nutricationis tamquam belualem
et asperam criminatus est. Addidit enim de suo "Hyrcanaeque
admorunt ubera tigres," quoniam videlicet in moribus inolescendis
magnam fere partem nutricis ingenium et natura lactis tenet,
quae, infusa tenero et mixta parentum semini adhuc recenti, ex
hac gemina concretione unam indolem configurat. [16] Hinc est
quod providentia naturae similitudinem natorum atque gignentium
ex ipso quoque nutricatu praeparans, fecit cum ipso partu
alimoniae copiam nasci. Nam postquam sanguis ille opifex in
penetralibus suis omne corpus effinxit atque aluit, adventante
iam partus tempore idem ad corporis materni superna conscendens
in naturam lactis albescit, ut recens natis idem sit altor qui
fuerat fabricator. [17] Quam ob rem non frustra creditum est,
sicut valeat ad fingendas corporis atque animi similitudines vis
et natura seminis, non secus ad eandem rem lactis quoque ingenia
et proprietates valere. [18] Neque in hominibus id solum sed in
pecudibus quoque animadversum. Nam si ovium lacte haedi aut
caprarum agni forsitan alantur, constat ferme in his lanam
duriorem, in illis capillum gigni teneriorem. [19] In arboribus
etiam et frugibus ad earum indolem vel detrectandam vel augendam
maior plerumque vis et potestas est aquarum atque terrarum quae
alunt quam ipsius quod iacitur seminis, ac saepe videas laetam
nitentemque arborem, si in locum alterum transferatur, suco
terrae deterioris elanguisse. Ad criminandos igitur mores defuit
Homero quod Vergilius adiecit.



     [20] Non tam praecipites biiugo certamine campum
     corripuere ruuntque effusi carcere currus,
     nec sic immissis aurigae undantia lora
     concussere iugis pronique in verbera pendent.
     Οἱ δ᾽, ὥς τ᾽ ἐν πεδίῳ τετράοροι ἄρσενες ἵπποι,
     πάντες ἀφορμηθέντες ὑπὸ πληγῇσιν ἱμάσθλης,
     ὑψόσ᾽ ἀειρόμενοι ῥίμφα πρήσσουσι κέλευθα ...
     


[21] Graius poeta equorum tantum meminit flagro animante
currentium, licet dici non possit elegantius quam quod adiecit
ὑψόσ᾽ ἀειρόμενοι, quo expressit quantum natura dare poterat
impetum cursus. [22] Verum Maro et currus de carcere ruentes et
campos corripiendo praecipites mira celeritate descripsit, et
accepto brevi semine de Homerico flagro pinxit aurigas
concutientes lora undantia et pronos in verbera pendentes: nec
ullam quadrigarum partem intactam reliquit, ut esset illi
certaminis plena descriptio.



     [23] Magno veluti cum flamma sonore
     virgea suggeritur costis undantis aëni,
     exsultantque aestu latices, furit intus aquai
     fumidus atque alte spumis exuberat amnis.
     Nec iam se capit unda, volat vapor ater ad auras.
     Ὡς δὲ λέβης ζεῖ ἔνδον ἐπειγόμενος πυρὶ πολλῷ
     κνίσῃ μελδόμενος ἁπαλοτρεφέος σιάλοιο
     πάντοθεν ἀμβολάδην, ὑπὸ δὲ ξύλα κάγκανα κεῖται,
     ὣς τοῦ καλὰ ῥέεθρα πυρὶ φλέγετο, ζέε δ᾽ ὕδωρ.
     


[24] Graeci versus aëni continent mentionem multo igne
ebullientis, et totum ipsum locum haec verba ornant, πάντοθεν
ἀμβολάδην, nam scaturrigines ex omni parte emergentes sic
eleganter expressit. [25] In Latinis versibus tota rei pompa
descripta est, sonus flammae et pro hoc quod ille dixerat
πάντοθεν ἀμβολάδην, exultantes aestu latices et amnem fumidum
exuberantem spumis atque intus furentem: unius enim verbi non
reperiens similem dignitatem compensavit quod deerat copiae
varietate descriptionis. Adiecit post omnia, "nec iam se capit
unda," quo expressit quod semper usu evenit suppositi nimietate
caloris. Bene ergo se habet poeticae tubae cultus, omnia quae in
hac re eveniunt comprehendens.



     [26] Portam, quae ducis imperio commissa, recludunt
     freti armis, ultroque invitant moenibus hostem.
     Ipsi intus dextra ac laeva pro turribus adstant,
     armati ferro et cristis capita alta coruscis.
     Quales aëriae liquentia flumina circum,
     sive Padi ripis Athesim seu propter amoenum,
     consurgunt geminae quercus intonsaque caelo
     attollunt capita et sublimi vertice nutant.
     [27] Τὼ μὲν ἄρα προπάροιθε πυλάων ὑψηλάων
     ἕστασαν ὡς ὅτε τε δρύες οὔρεσιν ὑψικάρηνοι,
     αἵ τ᾽ ἄνεμον μίμνουσι καὶ ὑετὸν ἤματα πάντα,
     ῥίζῃσιν μεγάλῃσι διηνεκέεσσ᾽ ἀραρυῖαι•
     ὣς ἄρα τὼ χείρεσσι πεποιθότες ἠδὲ βίηφι
     μίμνον ἐπερχόμενον μέγαν Ἄσιον, οὐδὲ φέβοντο.
     


[28] Graeci milites Polypoetes et Leonteus stant pro portis et
immobiles Asium advenientem hostem velut fixae arbores
opperiuntur. Hactenus est Graeca descriptio. [29] Verum
Vergiliana Bitian et Pandarum portam ultro recludere facit,
oblaturos hosti quod per vota quaerebat, ut compos castrorum
fieret, per hoc futuros in hostium potestate: et geminos heroas
modo turres vocat, modo describit luce cristarum coruscos nec
arborum, ut ille, similitudinem praetermisit, sed uberius eam
pulchriusque descripsit.



     [30] Nec hoc negaverim cultius a Marone prolatum:
     olli dura quies oculos et ferreus urguet
     somnus, in aeternam clauduntur lumina noctem.
     Ὣς ὃ μὲν ἔνθα πεσὼν κοιμήσατο χάλκεον ὕπνον.
     


12. [1] In aliquibus par paene splendor amborum est, ut in his:



     spargit rara ungula rores
     sanguineos, mixtaque cruor calcatur arena.
     Αἵματι δ᾽ ἄξων
     έρθεν ἅπας πεπάλακτο καὶ ἄντυγες αἱ περὶ δίφρον.
     [2] Et luce coruscus aëna.
     Αὐγὴ χαλκείη κορύθων ἄπο λαμπομενάων ...
     [3] Quaerit pars semina flammae.
     Σπέρμα πυρὸς σώζων ...
     [4] Indum sanguineo veluti violaverit ostro
     si quis ebur ...
     Ὡς δ᾽ ὅτε τίς τ᾽ ἐλέφαντα γυνὴ φοίνικι μίηνῃ.
     [5] Si tangere portus
     infandum caput ac terris adnare necesse est
     et sic fata Iovis poscunt, hic terminus haeret,
     at bello audacis populi vexatus et armis,
     finibus extorris, complexu avulsus Iuli
     auxilium imploret videatque indigna suorum
     funera, nec cum se sub leges pacis iniquae
     tradiderit, regno aut optata luce fruatur,
     sed cadat ante diem mediaque inhumatus arena.
     [6] Κλῦθι, Ποσείδαον γαιήοχε κυανοχαῖτα•
     εἰ ἐτεόν γε σός εἰμι, πατὴρ δ᾽ ἐμὸς εὔχεαι εἶναι,
     δὸς μὴ Ὀδυσσῆα πτολιπόρθιον οἴκαδ᾽ ἱκέσθαι,
     ἀλλ᾽ εἰ καί οἱ μοῖρα φίλους τ᾽ ἰδέειν καὶ ἰκέσθαι
     οἶκον ἐς ὑψόφορον καὶ ἑὴν ἐς πατρίδα γαῖαν,
     ὀψὲ κακῶς ἔλθοι, ὀλέσας ἄπο πάντας ἑταίρους,
     νηὸς ἐπ᾽ ἀλλοτρίης, εὕροι δ᾽ ἐν πήματα οἴκῳ.
     [7] Proxima Circaeae raduntur litora terrae,
     dives inaccessos ubi Solis filia lucos
     assiduo resonat cantu tectisque superbis
     urit odoratam nocturna in lumina cedrum,
     arguto tenues percurrens pectine telas.
     [8] Ἤϊεν, ὄφρα μέγα σπέος ἵκετο, τῷ ἔνι νύμφη
     ναῖεν ἐϋπλόκαμος, δεινὴ θεός, αὐδήεσσα.
     Πῦρ μὲν ἐπ᾽ ἐσχαρόφιν μέγα καίετο, τηλόσε δ᾽ ὀδμὴ
     κέδρου τ᾽ εὐκεάτοιο θύου τ᾽ ἀνὰ νῆσον ὀδώδει
     δαιομένων• ἡ δ᾽ ἔνδον ἀοιδιάουσ᾽ ὀπὶ καλῇ
     ἱστὸν ἐποιχομένη χρυσείῃ κερκίδ᾽ ὕφαινεν.
     [9] ... Maeonio regi quem serva Li<cymnia furtim>
     sustulerat vetitisque ad Troiam miserat armis.
     Βουκολίων δ᾽ ἦν υἱὸς ἀγαυοῦ Λαομέδοντος
     πρεσβύτατος γενεήν, σκότιον δέ ἑ γείνατο μήτηρ.
     [10] Ille autem expirans: "non me, quicumque es, inulto,
     victor, nec longum laetabere: te quoque fata
     prospectant paria atque eadem mox arva tenebis."
     Ad quae subridens mixta Mezentius ira:
     "nunc morere, ast de me divum pater atque hominum rex
     <viderit.>"
     [11] Ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν·
     οὔ θην οὐδ᾽ αὐτὸς δηρὸν βέῃ, ἀλλά τοι ἤδη
     <ἄγχι παρέστηκεν θάνατος καὶ μοῖρα κραταιή,>
     χερσὶ δαμέντ᾽ Ἀχιλῆος ἀμύμονος Αἰακίδαο.
     


Et alibi:



     τὸν καὶ τεθνηῶτα προσηύδα δῖος Ἀχιλλεὺς•
     "τέθναθι• κῆρα δ᾽ ἐγὼ τότε δέξομαι ὁππότε κεν δὴ
     Ζεὺς ἐθέλῃ τελέσαι ἠδ᾽ ἀθάνατοι θεοὶ ἄλλοι."
     [12] Qualis ubi aut leporem aut candenti corpore cycnum
     sustulit alta petens pedibus Iovis armiger uncis,
     quaesitum aut matri multis balatibus agnum
     Martius a stabulis rapuit lupus: undique clamor
     tollitur, invadunt et fossas aggere complent.
     [13] Οἴμησεν δὲ ἀλεὶς ὥς τ᾽ αἰετὸς ὑψιπετήεις,
     ὅς τ᾽ εἶσιν πεδίονδε διὰ νεφέων ἐρεβεννῶν
     ἀρπάξων ἢ ἄρν᾽ ἁμαλὴν ἢ πτῶκα λαγωόν•
     ὣς Ἕκτωρ οἴμησε τινάσσων φάσγανον ὀξύ.
     


13. [1] Et quia non est erubescendum Vergilio si minorem se
Homero vel ipse fateatur, dicam in quibus mihi visus sit
gracilior auctore.



     [2] Tunc caput orantis nequiquam et multa parantis
     dicere deturbat terrae truncumque reliquit.
     


Hi duo versus de illo translati sunt:

     φθέγγομένου δ᾽ ἄρα τοῦδε κάρη κονίῃσιν ἐμίχθη.
Vide nimiam celeritatem salvo pondere, ad quam non potuit conatus
Maronis accedere. [3] In curuli certamine Homerus alterum currum
paululum antecedentem et alterum paene coniunctum sequendo qua
luce signavit!



     Πνοιῇ δ᾽ Εὐμήλοιο μετάφρενον ἠδὲ καὶ ὤμους
     θέρμετ᾽• ἐπ᾽ αὐτῷ γὰρ κεφαλὰς καταθέντε πετέσθην.
     


At iste:

     umescunt spumis flatuque sequentum.
[4] Mirabilior est celeritas consequentis priorem in cursu pedum
apud eundem vatem:

     ἴχνια ποσσὶν ἔτυπτε πάρος κόνιν ἀμφιχυθῆναι.
Est autem huius versus hic sensus: si per solum pulvereum forte
curratur, ubi pes fuerit de terra a currente sublatus, vestigium
sine dubio signatum videtur, et tamen celerius cogitatione pulvis
qui ictu pedis fuerat excussus vestigio superfunditur. [5] Ait
ergo divinus poeta ita proximum fuisse qui sequebatur ut
occuparet antecedentis vestigium antequam pulvis ei
superfunderetur. At hic vester idem significare cupiens quid ait?

     calcemque terit iam calce Diores.
[6] Vide et in hoc Homeri cultum:

     κεῖτ᾽ ἀποδοχμώσας πλατὺν αὐχένα.
Iste ait:

     cervicem inflexam posuit ...
[7] Hos quoque versus si videtur comparemus:



     ἅρματα δ᾽ ἄλλοτε μὲν χθονὶ πίλνατο πουλυβοτείρῃ,
     ἄλλοτε δ᾽ ἀΐξασκε μετήορα ...
     Iamque humiles iamque elati sublime videntur
     aëra per tenerum ferri ...
     [8] Πασάων δ᾽ ὑπὲρ ἥ γε κάρη ἔχει ἠδὲ μέτωπα
     Ingrediensque deas supereminet omnes.
     [9] Ὑμεῖς γὰρ θεαί ἐστε, πάρεστέ τε ἴστέ τε πάντα.
     Et meministis enim, divae, et memorare potestis.
     [10] Clamores simul horrendos ad sidera tollit,
     qualis mugitus, fugit cum saucius aram
     taurus et incertam excussit cervice securim.
     Αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος
     ἤρυγεν ἑλκόμενος Ἑλικώνιον ἀμφὶ ἄνακτα
     κούρων ἑλκόντων• γάνυται δέ τε τοῖς Ἐνοσίχθων.
     


[11] Inspecto hic utriusque filo quantam distantiam deprehendes?
Sed nec hoc minus eleganter quod de tauro ad sacrificium tracto
loquens meminit et Apollinis: Ἑλικώνιον ἀμφὶ ἄνακτα. Sed et
Neptuni meminit: γάνυται δέ τε τοῖς Ἐνοσίχθων. His autem duobus
praecipue rem divinam fieri tauro testis est ipse Vergilius:



     taurum Neptuno, taurum tibi, pulcher Apollo.
     [12] In segetem veluti cum flamma furentibus Austris
     incidit aut rapidus montano flumine torrens
     sternit agros, sternit sata laeta boumque labores
     praecipitesque trahit silvas: stupet inscius alto
     accipiens sonitum saxi de vertice pastor.
     Ὡς δ᾽ ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,
     πάντῃ τ᾽ εἰλυφόων ἄνεμος φέρει, οἵ δέ τε θάμνοι
     πρόρριζοι πίπτουσιν ἐπειγόμενοι πυρὸς ὁρμῇ.
     [13] Θῦνε γὰρ ἂμ πεδίον ποταμῷ πλήθοντι ἐοικὼς
     χειμάρρῳ, ὅς τ᾽ ὦκα ῥέων ἐκέδασσε γεφύρας•
     τὸν δ᾽ οὔτ᾽ ἄρ τε γέφυραι ἐεργμέναι ἰσχανόωσιν,
     οὔτ᾽ ἄρα ἕρκεα ἴσχει ἀλωάων ἐριθηλέων
     ἐλθόντ᾽ ἐξαπίνης ὅτ᾽ ἐπιβρίσῃ Διὸς ὄμβρος•
     πολλὰ δ᾽ ὑπ᾽ αὐτοῦ ἔργα κατήριπε κάλ᾽ αἰζηῶν•
     ὣς ὑπὸ Τυδεΐδῃ πυκιναὶ κλονέοντο φάλαγγες.
     


Et duas parabolas temeravit ut unam faceret, trahens hinc ignem,
inde torrentem, et dignitatem neutrius implevit.



     [14] Adversi rupto ceu quondam turbine venti
     confligunt, Zephyrusque Notusque et laetus Eois
     Eurus equis: stridunt silvae saevitque tridenti
     spumeus atque imo Nereus ciet aequora fundo.
     [15] Ὡς δ᾽ ἄνεμοι δύο πόντον ὀρίνετον ἰχθυόεντα
     Βορέης καὶ Ζέφυρος, τώ τε Θρῄκηθεν ἄητον,
     ἐλθόντ᾽ ἐξαπίνης• ἄμυδις δέ τε κῦμα κελαινὸν
     κορθύεται, πολλὸν δὲ παρὲξ ἅλα φῦκος ἔχευεν.
     


Et alibi:



     ὡς δ᾽ Εὖρός τε Νότος τ᾽ ἐριδαίνετον ἀλλήλοιιν
     ἐν βήσσῃς, βαθέην πελεμιζέμεν ὕλην
     φηγόν τε μελίην τε τανύφλοιόν τε κράνειαν,
     αἵ τε πρὸς ἀλλήλας ἔβαλον τανυήκεας ὄζους
     ἠχῇ θεσπεσίῃ, πάταγος δέ τε ἀγνυμενάων,
     ὣς Τρῶες καὶ Ἀχαιοὶ ἐπ᾽ ἀλλήλοισι θορόντες
     δῄουν, οὐδ᾽ ἕτεροι μνώοντ᾽ ὀλοοῖο φόβοιο.
     


Idem et hic vitium quod superius incurrit, de duabus Graecis
parabolis unam dilucidius construendo.



     [16] Prosequitur surgens a puppi ventus euntis.
     Ἡμῖν δ᾽ αὖ κατόπισθε νεὸς κυανοπρῴροιο
     ἴκμενον οὖρον ἵει πλησίστιον, ἐσθλὸν ἑταῖρον.
     


Quod noster dixit κατόπισθε νεός, vester ait "surgens a puppi"
satis decore: sed excellunt epitheta quae tot et sic apta vento
noster imposuit.



     [17] Visceribus miserorum et sanguine vescitur atro.
     Vidi egomet, duo de numero cum corpora nostro
     prensa manu magna medio resupinus in antro
     frangeret ad saxum ...
     Ἀλλ᾽ ὅ γ᾽ ἀναΐξας ἑτάροις ἐπὶ χεῖρας ἴαλλεν
     σύν τε δύω μάρψας ὥς τε σκύλακας ποτὶ γαίῃ
     κόπτ᾽• ἐκ δ᾽ ἐγκέφαλος χαμάδις ῥέε, δεῦε δὲ γαῖαν.
     Τοὺς δὲ διὰ μελεϊστὶ ταμὼν ὡπλίσσατο δόρπον•
     ἤσθιε δ᾽ ὥς τε λέων ὀρεσίτροφος, οὐδ᾽ ἀπέλειπεν,
     ἔγκατά τε σάρκας τε καὶ ὀστέα μυελόεντα.
     Ἡμεῖς δὲ κλαίοντες ἀνεσχέθομεν Διὶ χεῖρας.
     


Narrationem facti nudam et brevem Maro posuit, contra Homerus
πάθος miscuit et dolore narrandi invidiam crudelitatis aequavit.



     [18] Hic et Aloidas geminos immania vidi
     corpora, qui manibus magnum rescindere caelum
     adgressi superisque Iovem detrudere regnis.
     Ὦτόν τ᾽ ἀντίθεον τηλεκλειτόν τ᾽ Ἐπιάλτην,
     τοὺς δὴ μηκίστους θρέψε ζείδωρος ἄρουρα
     καὶ πολὺ καλλίστους μετά γε κλυτὸν Ὠρίωνα•
     ἐννέωροι γὰρ τοί γε καὶ ἐννεαπήχεες ἦσαν
     εὖρος, ἀτὰρ μῆκός γε γενέσθην ἐννεόργυιοι.
     Οἵ ῥα καὶ ἀθανάτοισιν ἀπειλήτην ἐν Ὀλύμπῳ
     φυλόπιδα στήσειν πολυάϊκος πολέμοιο.
     Ὄσσαν ἐπ᾽ Οὐλύμπῳ μέμασαν θέμεν, αὐτὰρ ἐπ᾽ Ὄσσῃ
     Πήλιον εἰνοσίφυλλον, ἵν᾽ οὐρανὸς ἀμβατὸς εἴη.
     


[19] Homerus magnitudinem corporum alto latoque dimensus est et
verborum ambitu membra depinxit, vester ait "immania corpora"
nihilque ulterius adiecit, mensurarum nomina non ausus attingere.
Ille de construendis montibus conatum insanae molitionis
expressit, hic "adgressos rescindere caelum" dixisse contentus
est. Postremo locum loco si compares, pudendam invenies
differentiam.



     [20] Fluctus uti primo coepit cum albescere ponto,
     paulatim sese tollit mare et altius undas
     erigit, inde imo consurgit ad aethera fundo.
     Ὡς δ᾽ ὅτ᾽ ἐν αἰγιαλῷ πολυηχέϊ κῦμα θαλάσσης
     ὄρνυτ᾽ ἐπασσύτερον Ζεφύρου ὕπο κινήσαντος•
     πόντῳ μὲν τε πρῶτα κορύσσεται, αὐτὰρ ἔπειτα
     χέρσῳ ῥηγνύμενον μεγάλα βρέμει, ἀμφὶ δέ τ᾽ ἄκρας
     κυρτὸν ἐὸν κορυφοῦται, ἀποπτύει δ᾽ ἁλὸς ἄχνην.
     


[21] Ille cum marino motu et litoreos fluctus ab initio
describit, hoc iste praetervolat. Deinde quod ait ille, πόντῳ μέν
τε πρῶτα κορύσσεται, Maro ad hoc vertit "paulatim sese tollit
mare." Ille fluctus in incremento suo ait in sublime curvatos
litoribus inlidi et asperginem collectae sordis exspuere quod
nulla expressius pictura signaret, vester mare a fundo ad aethera
usque perducit.



     [22] Dixerat idque ratum Stygii per flumina fratris
     per pice torrentis atraque voragine ripas
     adnuit et totum nutu tremefecit Olympum.
     Ἦ καὶ κυανέῃσιν ἐπ᾽ ὀφρύσι νεῦσε Κρονίων•
     ἀμβρόσιαι δ᾽ ἄρα χαῖται ἐπερρώσαντο ἄνακτος
     κρατὸς ἀπ᾽ ἀθανάτοιο• μέγαν δ᾽ ἐλέλιξεν Ὄλυμπον.
     


Et alibi:



     καὶ τὸ κατειβόμενον Στυγὸς ὕδωρ, ὅς τε μέγιστος
     ὅρκος δεινότατός τε πέλει μακάρεσσι θεοῖσιν.
     


[23] Phidias cum Iovem Olympium fingeret, interrogatus de quo
exemplo divinam mutuaretur effigiem, respondit archetypum Iovis
in his se tribus Homeri versibus invenisse:



     ἦ καὶ κυανέῃσιν ἐπ᾽ ὀφρύσι νεῦσε Κρονίων•
     ἀμβρόσιαι δ᾽ ἄρα χαῖται ἐπερρώσαντο ἄνακτος
     κρατὸς ἀπ᾽ ἀθανάτοιο• μέγαν δ᾽ ἐλέλιξεν Ὄλυμπον.
     


Nam de superciliis et crinibus totum se Iovis vultum collegisse.
Quod utrumque videtis a Vergilio praetermissum. Sane concussum
Olympum nutus maiestate non tacuit, ius iurandum vero ex alio
Homeri loco sumpsit, ut translationis sterilitas hac adiectione
compensaretur.



     [24] Ora puer prima signans intonsa iuventa.
     Πρῶτον ὑπηνήτῃ, τοῦ περ χαριεστάτη ἥβη.
     


Praetermissa gratia incipientis pubertatis —τοῦ περ χαριεστάτη
ἥβη— minus gratiam fecit Latinam descriptionem.



     [25] Vt fera, quae densa venantum saepta corona
     contra tela furit seseque haud nescia morti
     iniicit et saltu supra venabula fertur.
     Πηλεΐδης δ᾽ ἑτέρωθεν ἐναντίος ὦρτο λέων ὣς
     σίντης, ὅν τε καὶ ἄνδρες ἀποκτάμεναι μεμάασιν
     ἀγρόμενοι, πᾶς δῆμος •ὃ δὲ πρῶτον μὲν ἀτίζων
     ἔρχεται, ἀλλ᾽ ὅτε κέν τις ἀρηϊθόων αἰζηῶν
     <δουρὶ βάλῃ, ἐάλη τε χανών, περί τ᾽ ἀφρὸς ὀδόντας>
     γίνεται, ἐν δέ τέ οἱ κραδίῃ στένει ἄλκιμον ἦτορ,
     οὐρῇ δὲ πλευράς τε καὶ ἰσχία ἀμφοτέρωθεν
     μαστίεται, ἑὲ δ᾽ αὐτὸν ἐποτρύνει μαχέσασθαι,
     γλαυκιόων δ᾽ ἰθὺς φέρεται μένει, ἤν τινα πέφνῃ
     ἀνδρῶν, ἦ αὐτὸς φθίεται πρώτῳ ἐν ὁμίλῳ•
     ὣς Ἀχιλῆ᾽ ὤτρυνε μένος καὶ θυμὸς ἀγήνωρ
     ἀντίον ἐλθέμεναι μεγαλήτορος Αἰνείαο.
     


[26] Videtis in angustum Latinam parabolam sic esse contractam ut
nihil possit esse ieiunius, Graecam contra et verborum et rerum
copia pompam verae venationis implesse. In tanta ergo differentia
paene erubescendum est comparare.



     [27] Haud aliter Troianae acies aciesque Latinae
     concurrunt: haeret pede pes densusque viro vir.
     Ὣς ἄραρον κόρυθές τε καὶ ἀσπίδες ὀμφαλόεσσαι.
     Ἀσπὶς ἄρ᾽ ἀσπίδ᾽ ἔρειδε, κόρυς κόρυν, ἀνέρα δ᾽ ἀνήρ.
     


Quanta sit differentia utriusque loci lectori aestimandum
relinquo.



     [28] Vtque volans alte raptum cum fulva draconem
     fert aquila implicuitque pedes atque unguibus haesit:
     saucius at serpens sinuosa volumina versat,
     arrectisque horret squamis et sibilat ore
     arduus insurgens, illa haud minus urguet obunco
     luctantem rostro, simul aethera verberat alis.
     [29]Ὄρνις γάρ σφιν ἐπῆλθε περησέμεναι μεμαῶσιν
     αἰετὸς ὑψιπέτης, ἐπ᾽ ἀριστερὰ λαὸν ἐέργων
     φοινήεντα δράκοντα φέρων ὀνύχεσσι πέλωρον
     ζωὸν ἔτ᾽, ἀσπαίροντα, καὶ οὔ πω λήθετο χάρμης,
     κόψε γὰρ αὖ τὸν ἔχοντα κατὰ στῆθος παρὰ δειρὴν
     ἰδνωθεὶς ὀπίσω• ὃ δ᾽ ἀπὸ ἕθεν ἧκε χαμᾶζε
     ἀλγήσας ὀδύνῃσι, μέσῳ δ᾽ ἐνὶ κάββαλ᾽ ὁμίλῳ,
     αὐτὸς δὲ κλάγξας πέτετο πνοιῇς ἀνέμοιο.
     


[30] Vergilius solam aquilae praedam refert, nec Homericae
aquilae nomen advertit, quae et sinistra veniens vincentium
prohibebat accessum et accepto a captivo serpente morsu praedam
dolore deiecit, factoque tripudio solistimo cum clamore dolorem
testante praetervolat: quibus omnibus victoriae praevaricatio
significabatur. His praetermissis, quae animam parabolae dabant,
velut exanimum in Latinis versibus corpus remansit.



     [31] Parva metu primo, mox sese attollit in auras,
     ingrediturque solo et caput inter nubila condit.
     Ἥ τ᾽ ὀλίγον μὲν πρῶτα κορύσσεται, αὐτὰρ ἔπειτα
     οὐρανῷ ἐστήριξε κάρη καὶ ἐπὶ χθονὶ βαίνει.
     


Homerus Ἔριν hoc est contentionem a parvo dixit incipere et
postea in incrementum ad caelum usque succrescere. [32] Hoc idem
Maro de Fama dixit, sed incongrue. Neque enim aequa sunt augmenta
contentionis et famae, quia contentio etsi usque ad mutuas
vastationes ac bella processerit, adhuc contentio est, et manet
ipsa quae crevit; fama vero cum in immensum prodit, fama esse iam
desinit et fit notio rei iam cognitae. Quis enim iam famam vocet
cum res aliqua a terra in caelum nota sit? Deinde nec ipsam
hyperbolen potuit aequare. Ille caelum dixit, hic auras et
nubila. [33] Haec autem ratio fuit non aequandi omnia quae ab
auctore transcripsit, quod in omni operis sui parte alicuius
Homerici loci imitationem volebat inserere, nec tamen humanis
viribus illam divinitatem ubique poterat aequare, ut in illo loco
quem volo omnium nostrum iudicio in commune pensari.

[34] Minerva Diomedi suo pugnanti dumtaxat flammarum addit
ardorem, et inter hostium caedes fulgor capitis vel armorum pro
milite minatur:

     δαῖέ οἱ ἐκ κόρυθός τε καὶ ἀσπίδος ἀκάματον πῦρ.
[35] Hoc miratus supra modum Vergilius immodice est usus. Modo
enim ita de Turno dicit:



     tremunt sub vertice cristae
     sanguineae clipeoque micantia fulmina mittunt;
     


modo idem ponit de Aenea:



     ardet apex capiti cristisque ac vertice flamma
     funditur, et vastos umbo vomit aereus ignis;
     


quod quam importune sit positum hinc apparet, quod necdum
pugnabat Aeneas sed tantum in navi veniens apparebat. [36] Alio
loco:



     cui triplici crinita iuba galea alta Chimaeram
     sustinet Aetnaeos afflantem faucibus ignis.
     


Quid quod Aeneas recens allatis armis a Vulcano et in terra
positis miratur

     terribilem cristis galeam flammasque vomentem?
[37] Vultis aliam fruendi aviditatem videre? Loci cuius supra
meminimus fulgore correptus—



     ἦ καὶ κυανέῃσιν ἐπ᾽ ὀφρύσι νεῦσε Κρονίων,
     ἀμβρόσιαι δ᾽ ἄρα χαῖται ἐπέρρώσαντο ἄνακτος
     κρατὸς ἀπ᾽ ἀθανάτοιο• μέγαν δ᾽ ἐλέλιξεν Ὄλυμπον—
     


[38] sero voluit loquenti Iovi adsignare parem reverentiam. Nam
cum et in primo volumine et in quarto et in nono loquatur quaedam
Iuppiter sine tumultu,denique post Iunonis et Veneris iurgium,



     infit (eo dicente deum domus alta silescit
     et tremefacta solo tellus, silet arduus aether,
     tum Zephyri posuere, premit placida aequora pontus).
     


Tamquam non idem sit qui locutus sit paulo ante sine ullo mundi
totius obsequio. [39] Similis importunitas est in eiusdem Iovis
lance quam ex illo loco sumpsit—

     καὶ τότε δὴ χρύσεια πατὴρ ἐτίτηνε τάλαντα—
nam cum iam de Turno praedixisset Iuno,



     nunc iuvenem imparibus videre video concurrere fatis,
     Parcarumque dies et lux inimica propinquat,
     


manifestumque esset Turnum utique periturum, sero tamen



     Iuppiter ipse duas aequato examine lances
     sustinet et fata imponit diversa duorum.
     


[40] Sed haec et talia ignoscenda Vergilio, qui studii circa
Homerum nimietate excedit modum. Et re vera non poterat non in
aliquibus minor videri, qui per omnem poesin suam hoc uno est
praecipue usus archetypo. Acriter enim in Homerum oculos intendit
ut aemularetur eius non modo magnitudinem sed et simplicitatem
et praesentiam orationis et tacitam maiestatem. [41] Hinc
diversarum inter heroas suos personarum varia magnificatio, hic
deorum interpositio, hic auctoritas fabulosorum, hinc adfectuum
naturalis expressio, hinc monumentorum persecutio, hinc
parabolarum exaggeratio, hinc torrentis orationis sonitus, hinc
rerum singularum cum splendore fastigium.

14. [1] Adeo autem Vergilio Homeri dulcis imitatio est ut et in
versibus vitia quae a nonnullis imperite reprehenduntur imitatus
sit, eos dico quos Graeci vocant ἀκεφάλους, λαγαροὺς,
ὑπερκαταληκτικούς, quos hic quoque heroicum stilum approbans non
refugit; [2] ut sunt apud ipsum ἀκέφαλοι:



     arietat in portas ...
     abietibus textum caecis iter ...
     


et similia; [3] λαγαροὶ autem, qui in medio versu breves syllabas
pro longis habent,



     et duros obice postes ...
     concilium ipse pater et magna incepta Latinus ...
     


[4] Ὑπερκαταληκτικοὶ syllaba longiores sunt:

     quin protinus omnia
<et:>

     Vulcano decoquit umorem
et

     spumas miscent argenti vivaque sulphura
et:

     arbutus horrida.
[5] Sunt apud Homerum versus vulsis ac rasis similes et nihil
differentes ab usu loquendi. Hos quoque tamquam heroice incomptos
adamavit:



     ἵππους δὲ ξανθὰς ἑκατὸν καὶ πεντήκοντα
     πάσας θηλείας
     omnia vincit Amor: et nos cedamus Amori.
     Nudus in ignota, Palinure, iacebis harena.
     


[6] Sunt amoenae repetitiones quas non fugit:



     ἅ τε παρθένος ἠΐθεός τε,
     παρθένος ἠΐθεός τ᾽ ὀαρίζετον ἀλλήλοιιν.
     Pan etiam Arcadia mecum si iudice certet,
     Pan etiam Arcadia dicet se iudice victum.
     


[7] Homerica quoque epitheta quantum sit admiratus imitando
confessus est:



     μοιρηγενὲς ὀλβιόδαιμον
     χαλκεοθωρήκων· ἀτὰρ ἀσπίδες ὀμφαλόεσσαι
     θωρήκων τε νεοσμήκτων
     κυανοχαῖτα Ποσειδάων
     Διὸς νεφεληγερέταο
     οὔρεά τε σκιόεντα θάλασσά τε ἠχήεσσα
     κύαμοι κυανόχροες
     


et mille talium vocabulorum, quibus velut sideribus micat divini
carminis variata maiestas. [8] Ad haec a vestro respondetur,



     malesuada fames,
     auricomi rami
     centumgeminus Briareus
     


adde et "fumiferam noctem" et quicquid in singulis paene versibus
diligens lector agnoscit.

[9] Saepe Homerus inter narrandum velut ad aliquem dirigit
orationem:

     ἔνθ᾽ οὐκ ἂν βρίζοντα ἴδοις Ἀγαμέμνονα δῖον
<et>

     φαίης κεν ζάκοτόν τινα ἔμμεναι ἄφρονά τ᾽ αὔτως.
[10] Nec hoc Vergilius omisit:

     migrantes cernas totaque ex urbe ruentes,
et:



     totumque instructo Marte videres
     fervere Leucaten
     


et



     pelago credas innare revulsas
     Cycladas
     


et

     studio incassum videas gestire lavandi.
[11] Item divinus ille vates res vel paulo vel multo ante
transactas opportune ad narrationis suae seriem revocat ut et
historicum stilum vitet, non per ordinem digerendo quae gesta
sunt, nec tamen praeteritorum nobis notitiam subtrahat. [12]
Theben Asiae civitatem aliasque plurimas Achilles antequam
irasceretur everterat, sed Homeri opus ab Achillis ira sumpsit
exordium. Ne igitur ignoraremus quae prius gesta sunt, fit eorum
tempestiva narratio:



     ᾠχόμεθ᾽ ἐς Θήβην, ἱερὴν πόλιν Ἠετίωνος,
     τὴν δὲ διεπράθομεν τε καὶ ἤγομεν ἐνθάδε πάντα,
     


et alibi:



     δώδεκα μὲν σὺν νηυσὶ πόλεις ἀλάπαξ᾽ ἀνθρώπων,
     πεζὸς δ᾽ ἕνδεκά φημι κατὰ Τροίην ἐρίβωλον.
     


[13] Item ne ignoraremus quo duce classis Graecorum ignotum sibi
Troiae litus invenerit, cum de Calchante quaereretur, ait:



     καὶ νήεσσ᾽ ἡγήσατ᾽ Ἀχαιῶν Ἴλιον εἴσω
     ἣν διὰ μαντοσύνην, τήν οἱ πόρε Φοῖβος Ἀπόλλων,
     


et ipse Calchas narrat omen quod Graecis navigantibus de serpente
passerum populatore contigerit, ex quo denuntiatum est exercitum
annos decem in hostico futurum. [14] Alio loco senex, id est
referendis fabulis amica et loquax aetas, res refert vetustas:



     ἤδη γάρ ποτ᾽ ἐγὼ καὶ ἀρείοσιν ἠέ περ ὑμῖν
     ἀνδράσιν ὡμίλησα
     


et reliqua; et alibi:

     αἴθ᾽ ὣς ἡβώοιμι, βίη δέ μοι ἔμπεδος εἴη
et sequentia. [15] Vergilius omne hoc genus pulcherrime aemulatus
est:



     nam memini Hesionae visentem regna sororis
     Laomedontiaden Priamum,
     


et

     atque equidem memini Teucrum Sidona venire,
et



     qualis eram cum primam aciem Praeneste sub ipsa
     stravi,
     


et de furto vel poena Caci tota narratio. [16] Nec vetustissima
tacuit, quin et ipsa notitiae nostrae auctoris sui imitator
ingereret:

     namque ferunt luctu Cycnum Phaëthontis amati ...
et similia.

15. [1] Vbi vero enumerantur auxilia, quem Graeci catalogum
vocant, eundem auctorem suum conatus imitari in nonnullis
paululum a gravitate Homerica deviavit. [2] Primum quod Homerus
praetermissis Athenis ac Lacedaemone vel ipsis Mycenis, unde erat
rector exercitus, Boeotiam in catalogi sui capite locavit, non
ob loci aliquam dignitatem, sed notissimum promuntorium ad
exordium sibi enumerationis elegit, [3] unde progrediens modo
mediterranea, modo maritima iuncta describit, inde rursus ad
utrumque situm cohaerentium locorum disciplina describentis velut
iter agentis accedit, nec ullo saltu cohaerentiam regionum in
libro suo hiare permittit, sed hoc viandi more procedens, redit
unde digressus est; et ita finitur quicquid enumeratio eius
amplectitur. [4] Contra Vergilius nullum in commemorandis
regionibus ordinem servat sed locorum seriem saltibus lacerat.
Adducit primum Clusio et Cosis Massicum; Abas hunc sequitur manu
Populoniae Ilvaeque comitatus; post hos Asilan miserunt Pisae,
quae in quam longinqua sint Etruriae parte notius est quam ut
adnotandum sit. Inde mox redit Caere et Pyrgos et Graviscas, loca
urbi proxima, quibus ducem Asturem dedit. Hinc rapit illum
Cinirus ad Liguriam, Ocnus Mantuam. [5] Sed nec in catalogo
auxiliorum Turni, si velis situm locorum mente percurrere,
invenies illum continentiam regionum secutum.

[6] Deinde Homerus omnes quos in catalogo enumerat etiam
pugnantes vel prospera vel sinistra sorte commemorat et, cum vult
dicere occisos quos catalogo non inseruit, non hominis sed
multitudinis nomen inducit et quotiens multam necem significare
vult, "messem" hominum factam dicit, nulli certum nomen facile
extra catalogum vel addens in acie vel detrahens. [7] Sed Maro
vester anxietatem huius observationis omisit. Nam et in catalogo
nominatos praeterit in bello et alios nominat ante non dictos.
Sub Massico duce "mille manus iuvenum" venisse dixit,



     qui moenia Clusi
     quique Cosas liquere,
     


deinde Turnus navi fugit,

     qua rex Clusinis advectus Osinius oris.
quem Osinium numquam antea nominavit et nunc ineptum est regem
sub Massico militare. [8] Praeterea nec Massicus nec Osinius in
bello penitus apparent, sed et illi quos dicit "fortemque Gyam
fortemque Serestum", "pulcher" quoque "Aquiculus ... et Mavortius
Haemon" et "fortissimus Vmbro" et Virbius "Hippolyti proles
pulcherrima bello" nullum locum inter pugnantium agmina vel
gloriosa vel turpi commemoratione meruerunt. [9] Astur itemque
Cupavo et Cinirus, insignes Cycni Phaethontisque fabulis, nullam
pugnae operam praestant, cum Halaesus et Sacrator ignotissimi
pugnent et Atinas ante non dictus.

[10] Deinde in his quos nominat fit saepe apud ipsum incauta
confusio. In nono

     Corynaeum sternit Asilas,
deinde in duodecimo Ebusum Corynaeus interficit:



     obvius ambustum torrem Corynaeus ab ara
     corripit et venienti Ebuso plagamque ferenti
     occupat os.
     


[11] Sic et Numam, quem Nisus occidit, postea Aeneas

     persequitur fortemque Numam.
Camerten in decimo Aeneas sternit, at in duodecimo Iuturna

     formam adsimulata Camertae ...
[12] Chlorea in undecimo occidit Camilla, in duodecimo Turnus.
Palinurus Iasides et Iapyx Iasides quaero an fratres sint.
Hyrtacides est Hippocoön, et Nisus,

     Hyrtacides <comitem Aeneae quem miserat Ida>,
[13] Sed potuerunt duo unum nomen habuisse. Vbi est illa in his
casibus Homeri cautio? Apud quem cum duo Aiaces sint, modo dicit
Τελαμώνιος Αἴας, modo Ὀϊλῆος ταχὺς Αἴας, item alibi ἶσον θυμὸν
ἔχοντες ὁμώνυμοι, nec desinit quos iungit nomine insignibus
separare, ne cogatur lector suspiciones de varietate
appellationis agitare.

[14] Deinde in catalogo suo curavit Vergilius vitare fastidium,
quod Homerus alia ratione non cavit eadem figura saepe repetita:



     οἳ δ᾽ Ἀσπληδόν᾽ ἔναιον
     οἳ δ᾽ Εὔβοιαν ἔχον
     οἳ δ᾽ Ἄργός τ᾽ εἶχον Τίρυνθά τε
     οἳ δ᾽ εἶχον κοίλην Λακεδαίμονα κητώεσσαν.
     


[15] Hic autem variat velut dedecus aut crimen vitans
repetitionem:



     primus init bellum Tyrrhenis asper ab oris
     filius huic iuxta Lausus
     post hos insignem fama per gramina currum
     tum gemini fratres
     nec Praenestinae fundator
     at Messapus, equum domitor
     ecce Sabinorum prisco de sanguine
     hic Agamemnonius
     et te montosae
     quin et Marruvia venit de gente sacerdos
     ibat et Hippolyti proles.
     


[16] Has copias fortasse putat aliquis divinae illi simplicitati
praeferendas, sed nescioquomodo Homerum repetitio illa unice
decet, et est genio antiqui poetae digna enumerationique
conveniens quod in loco mera nomina relaturus non incurvavit se
neque minute torsit deducendo stilum per singulorum varietates,
sed stat in consuetudine percensentium tamquam per aciem
dispositos enumerans, quod non aliis quam numerorum fit
vocabulis. [17] Et tamen egregie, ubi oportet, de nominibus ducum
variat:



     αὐτὰρ Φωκήων Σχεδίος καὶ Ἐπίστροφος ἦρχον
     Λοκρῶν δ᾽ ἡγεμόνευεν Ὀϊλῆος ταχὺς Αἴας
     Νιρεὺς αὖ Σύμηθεν ἄγεν τρεῖς νῆας ἐΐσας.
     


[18] Illam vero enumerationis congestionem apud Homerum Maro
admiratus ita expressit ut paene eum dixerim elegantius
transtulisse:



     οἳ Κνωσόν τ᾽ εἶχον Γόρτυνά τε τειχιόεσσαν,
     Λύκτον Μίλητόν τε καὶ ἀργινόεντα Λύκαστον
     Φαιστόν τε
     


et similia. [19] Ad quod exemplum illa Vergiliana sunt:



     agmina densentur campis Argivaque pubes
     Auruncaeque manus, Rutuli veteresque Sicani;
     stant Gauranae acies et picti scuta Labici,
     qui saltus, Tiberine, tuos sacrumque Numici
     litus arant Rutulosque exercent vomere colles
     Circaeumque iugum, quis Iuppiter Anxuris arvis
     praesidet
     


et cetera.

16. [1] Vterque in catalogo suo post difficilium rerum vel
nominum narrationem infert fabulam cum versibus amoenioribus, ut
lectoris animus recreetur. [2] Homerus inter enumeranda regionum
et urbium nomina facit locum fabulis quae horrorem satietatis
excludant:



     καὶ Πτελεὸν καὶ Ἕλος καὶ Δώριον,•ἐνθάδε Μοῦσαι
     ἀντόμεναι Θάμυριν τὸν Θρήϊκα παῦσαν ἀοιδῆς
     Οἰχαλίηθεν ἰόντα παρ᾽ Εὐρύτου Οἰχαλιῆος —
     στεῦτο γὰρ εὐχόμενος νικησέμεν, εἴ περ ἂν αὐταὶ
     Μοῦσαι ἀείδοιεν κοῦραι Διὸς αἰγιόχοιο•—
     αἳ δὲ χολωσάμεναι πηρὸν θέσαν, αὐτὰρ ἀοιδὴν
     θεσπεσίην ἀφέλοντο καὶ ἐκλέλαθον κιθαριστύν,
     


[3] et alibi:



     τῶν μὲν Τληπόλεμος δουρικλυτὸς ἡγεμόνευεν,
     ὃν τέκεν Ἀστυόχεια βίῃ Ἡρακληείῃ,
     τὴν ἄγετ᾽ ἐξ Ἐφύρης ποταμοῦ ἄπο Σελλήεντος
     πέρσας ἄστεα πολλὰ διοτρεφέων αἰζηῶν.
     Τληπόλεμος δ᾽ ἐπεὶ οὖν τράφ᾽ ἐνὶ μεγάρῳ εὐπήκτῳ,
     αὐτίκα πατρὸς ἑοῖο φίλον μήτρωα κατέκτα,
     


et reliqua quibus protraxit iucunditatem. [4] Vergilius in hoc
secutus auctorem in priore catalogo modo de Aventino, modo de
Hippolyto fabulatur, in secundo Cycnus ei fabula est. Et sic
amoenitas intertexta fastidio narrationum medetur. [5] In omnibus
vero Georgicorum libris hoc idem summa cum elegantia fecit. Nam
post praecepta, quae natura res dura est, ut legentis animum vel
auditum novaret, singulos libros acciti extrinsecus argumenti
interpositione conclusit, primum de signis tempestatum, de
laudatione rusticae vitae secundum, et tertius desinit in
pestilentiam pecorum, quarti finis est de Orpheo et Aristaeo non
otiosa narratio. Ita in omni opere Maronis Homerica lucet
imitatio.

[6] Homerus omnem poesin suam ita sententiis farsit ut singula
eius ἀποφθέγματα vice proverbiorum in omnium ore fungantur:



     ἀλλ᾽ οὔ πως ἅμα πάντα θεοὶ δόσαν ἀνθρώποισιν.
     Χρὴ ξεῖνον παρεόντα φιλεῖν, ἐθέλοντα δὲ πέμπειν.
     Μέτρον δ᾽ ἐπὶ πᾶσιν ἄριστον.
     Οἱ πλέονες κακίους.
     Δειλαί τοι δειλῶν γε καὶ ἐγγύαι ἐγγυάασθαι.
     Ἄφρων θ' ὅς κ᾽ ἐθέλῃ πρὸς κρείσσονας ἀντιφερίζειν.
     


[7] Et alia innumerabilia, quae sententialiter proferuntur. Nec
haec apud Vergilium frustra desideraveris:



     non omnia possumus omnes
     omnia vincit Amor
     labor omnia vincit
     improbus
     usque adeone mori miserum est?
     Stat sua cuique dies
     dolus an virtus, quis in hoste requirit?
     Et quid quaeque ferat regio et quid quaeque recuset
     auri sacra fames.
     


[8] Et, ne obtundam nota referendo, mille sententiarum talium aut
in ore sunt singulorum aut obviae intentioni legentis occurrunt.

In nonnullis ab Homerica secta haud scio casune an sponte
desciscit. Fortunam Homerus nescire maluit et soli decreto, quam
μοῖραν vocat, omnia regenda committit, adeo ut hoc vocabulum τύχη
in nulla parte Homerici voluminis nominetur. Contra Vergilius
non solum novit et meminit, sed omnipotentiam quoque eidem
tribuit, quam et philosophi qui eam nominant nihil sua vi posse,
sed decreti sive providentiae ministram esse voluerunt. [9] Et in
fabulis seu in historiis nonnumquam idem facit. Aegaeon apud
Homerum auxilio est Iovi, hunc contra Iovem armant versus
Maronis. Eumedes Dolonis proles bello praeclara animo manibusque
parentem refert, cum apud Homerum Dolon inbellis sit. [10] Nullam
commemorationem de iudicio Paridis Homerus admittit. Idem vates
Ganymedem non ut Iunonis paelicem a Iove raptum, sed Iovialium
poculorum ministrum in caelum a dis ascitum refert velut
θεοπρεπῶς [decorum]. [11] Vergilius tantam deam, quod cuivis de
honestis feminae deforme est, velut specie victam Paride
iudicante doluisse, et propter Catamiti paelicatum totam gentem
eius vexasse commemorat.

[12] Interdum sic auctorem suum dissimulanter imitatur, ut loci
inde descripti solam dispositionem mutet et faciat velut aliud
videri. [13] Homerus ingenti spiritu ex perturbatione terrae
ipsum Ditem patrem territum prosilire et exclamare quodammodo
facit:



     ἔδδεισεν δ᾽ ὑπένερθεν ἄναξ ἐνέρων Ἀϊδωνεύς,
     δείσας δ᾽ ἐκ θρόνου ἆλτο καὶ ἴαχε, μή οἱ ἔνερθεν
     γαῖαν ἀναρρήξειε Ποσειδάων ἐνοσίχθων,
     οἰκία δὲ θνητοῖσι καὶ ἀθανάτοισι φανείη
     σμερδαλέ᾽ εὐρώεντα, τά τε στυγέουσι θεοί περ·
     


[14] Hoc Maro non narrationis sed parabolae loco posuit, ut aliud
esse videretur:



     non secus ac si qua penitus vi terra dehiscens
     infernas reseret sedes et regna recludat
     pallida, dis invisa, superque inmane barathrum
     cernatur, trepident immisso lumine Manes.
     


Hoc quoque dissimulando subripuit; nam cum ille dixisset deos
sine labore vivere, θεοὶ ῥεῖα ζώοντες, hoc idem dixit
occultissime:



     di Iovis in tectis casum miserantur inanem
     amborum et tantos mortalibus esse labores,
     


quibus ipsi scilicet carent.

17. [1] Quid Vergilio contulerit Homerus hinc maxime liquet quod,
ubi rerum necessitas exegit a Marone dispositionem inchoandi
belli, quam non habuit Homerus —quippe qui Achillis iram exordium
sibi fecerit, quae decimo demum belli anno contigit— laboravit
ad rei novae partum: cervum fortuito saucium fecit causam
tumultus. [2] Sed ubi vidit hoc leve nimisque puerile, dolorem
auxit agrestium, ut impetus eorum sufficeret ad bellum. Sed nec
servos Latini, et maxime stabulo regio curantes atque ideo quid
foederis cum Troianis Latinus icerit ex muneribus equorum et
currus iugalis non ignorantes, bellum generis domini oportebat
inferre. [3] Quid igitur? Deorum maxima deducitur e caelo, et
maxima Furiarum de Tartaris adsciscitur, sparguntur angues velut
in scaena parturientes furorem, regina non solum de penetralibus
reverentiae matronalis educitur, sed et per urbem mediam cogitur
facere discursus; nec hoc contenta silvas petit accitis reliquis
matribus in societatem furoris, bacchatur chorus quondam pudicus
et orgia insana celebrantur. [4] Quid plura? Maluissem Maronem et
in hac parte apud auctorem suum vel apud quemlibet Graecorum
alium quod sequeretur habuisse. "Alium" non frustra dixi, quia
non de unius racemis vindemiam sibi fecit, sed bene in rem suam
vertit quidquid ubicumque invenit imitandum; adeo ut de
Argonauticorum quarto, quorum scriptor est Apollonius, librum
Aeneidos suae quartum totum paene formaverit, ad Didonem vel
Aenean amatoriam incontinentiam Medeae circa Iasonem
transferendo. [5] Quod ita elegantius auctore digessit, ut fabula
lascivientis Didonis, quam falsam novit universitas, per tot
tamen saecula speciem veritatis obtineat et ita pro vero per ora
omnium volitet, ut pictores fictoresque et qui figmentis liciorum
contextas imitantur effigies, hac materia vel maxime in
effigiandis simulacris tamquam unico argumento decoris utantur,
nec minus histrionum perpetuis et gestibus et cantibus
celebretur. [6] Tantum valuit pulchritudo narrandi ut omnes
Phoenissae castitatis conscii, nec ignari manum sibi iniecisse
reginam, ne pateretur damnum pudoris, coniveant tamen fabulae, et
intra conscientiam veri fidem prementes malint pro vero
celebrari quod pectoribus humanis dulcedo fingentis infudit.

[7] Videamus utrum attigerit et Pindarum, quem Flaccus imitationi
inaccessum fatetur. Et "minuta" quidem "atque rorantia" quae
inde subtraxit relinquo, unum vero locum quem temptavit ex
integro paene transcribere volo communicare vobiscum, quia dignus
est ut eum velimus altius intueri. [8] Cum Pindari carmen quod
de natura atque flagrantia montis Aetnae compositum est aemulari
vellet, eiusmodi sententias et verba molitus est ut Pindaro
quoque ipso, qui nimis opima et pingui facundia existimatus est,
insolentior hoc quidem in loco tumidiorque sit. Atque uti vosmet
ipsos eius quod dico arbitros faciam, carmen Pindari quod est
super monte Aetna, quantulum mihi est memoriae, dicam:



     [9] Τᾶς ἐρεύγονται μὲν ἀπλάτου πυρὸς ἁγνόταται
     ἐκ μυχῶν παγαί˙ ποταμοὶ δ᾽ ἁμέραισιν
     μὲν προχέοντι ῥόον καπνοῦ
     αἴθων᾽˙ ἀλλ᾽ ἐν ὄρφναισιν
     φοίνισσα κυλινδομένα φλὸξ ἐς βαθεῖ-
     αν φέρει πόντου πλάκα σὺν πατάγῳ.
     κεῖνο δ᾽ Ἁφαίστοιο κρουνοὺς ἑρπετόν
     δεινοτάτους ἀναπέμπει, τέρας μὲν
     θαυμάσιον προσιδέσθαι,
     θαῦμα δὲ καὶ παρεόντων ἀκοῦσαι.
     


[10] Audite nunc Vergilii versus ut inchoasse eum verius quam
perfecisse dicatis:



     portus ab accessu ventorum immotus et ingens
     ipse: sed horrificis iuxta tonat Aetna ruinis,
     interdumque atram prorumpit ad aethera nubem,
     turbine fumantem piceo et candente favilla,
     attollitque globos flammarum et sidera lambit.
     Interdum scopulos avulsaque viscera montis
     erigit eructans liquefactaque saxa sub auras
     cum gemitu glomerat fundoque exaestuat imo.
     


[11] In principio Pindarus veritati obsecutus dixit, quod res
erat quodque illic oculis deprehenditur, interdiu fumare Aetnam,
noctu flammigare. Vergilius autem dum in strepitu sonituque
verborum conquirendo laborat, utrumque tempus nulla discretione
facta confudit. [12] Atque ille Graecos quidem fontes imitatus
ignis eructare et fluere amnes fumi et flammarum fulva et
tortuosa volumina in plagas maris ferre, quasi quosdam igneos
angues, luculente dixit, at hic vester atram nubem turbine piceo
et favilla fumante ῥόον καπνοῦ αἴθωνα interpretari volens crasse
et immodice congessit, globos quoque flammarum, quod ille
κρουνούς dixerat, duriter posuit et ἀκύρως. [13] Hoc vero vel
inenarrabile est, quod nubem atram fumare dixit turbine piceo et
favilla candente. Non enim fumare solent neque atra esse quae
sunt candentia, nisi forte candenti dixit pervulgate et improprie
pro ferventi, non pro relucenti: nam candens scilicet a candore
dictum, non a calore. [14] Quod autem scopulos eructari et erigi
eosdemque ipsos statim liquefieri et gemere atque glomerari sub
auras dixit, hoc nec a Pindaro scriptum nec umquam fando auditum,
et omnium quae monstra dicuntur monstruosissimum est.

[15] Postremo Graiae linguae quam se libenter addixerit de
crebris quae usurpat vocabulis aestimate:



     dius Vlixes
     spelaea ferarum,
     daedala ... tecta,
     Rhodopeiae arces,
     altaque Panchaea ...
     atque Getae atque Hebrus et Actias Orithyia
     


et



     [16] Thyas ubi audito stimulat trieterica Baccho
     orgia nocturnusque vocat clamore Cithaeron,
     


et

     non tibi Tyndaridis facies invisa Lacaenae,
et

     ferte simul Faunique pedem Dryadesque puellae,
et

     hinc atque hinc glomerantur Oreades,
et

     pars pedibus plaudunt choreas,
et



     [17] Milesia vellera nymphae
     carpebant hyali saturo fucata colore,
     Drymoque Xanthoque Ligeaque Phyllodoceque
     


et

     Nisaee Spioque Thaliaque Cymodoceque
et

     Alcandrumque Haliumque Noëmonaque Prytaninque
et

     Amphion Dircaeus in Actaeo Aracintho,
et

     senior Glauci chorus Inousque Palaemon.
[18] Versus est Parthenii quo grammatico in Graecis Vergilius
usus est:

     Γλαύκῳ καὶ Νηρῆι καὶ Ἰνώῳ Μελικέρτῃ,
hic ait:

     Glauco et Panopeae et Inoo Melicertae.
Et

     Tritonesque citi,
et

     immania cete.
[19] Adeo autem et declinationibus Graecis delectatur ut
"Mnesthea" dixerit pro "Mnestheum", sicut ipse alibi:

     nec fratre Mnestheo,
et pro "Orpheo" dicere maluerit "Orphi" Graece declinando, ut

     Orphi Calliopea, Lino formosus Apollo,
et

     vidimus o cives Diomede,
ut talium nominum accusativus Graecus est in {€H€} desinens. Nam
si quis eum putat Latine dixisse "Diomeden", sanitas metri in
versu desiderabitur. [20] Denique omnia carmina sua Graece maluit
inscribere "Bucolica" "Georgica" "Aeneis", cuius nominis
figuratio a regula Latinitatis aliena est.

18. [1] Sed de his hactenus, quorum plura omnibus, aliqua
nonnullis Romanorum nota sunt. Ad illa venio quae de Graecarum
litterarum penetralibus eruta nullis cognita sunt, nisi qui
Graecam doctrinam diligenter hauserunt. Fuit enim hic poeta ut
scrupulose et anxie, ita dissimulanter et quasi clanculo doctus,
ut multa transtulerit quae unde translata sint difficile sit
cognitu. [2] In exordio Georgicorum posuit hos versus:



     Liber et alma Ceres, vestro si munere tellus
     Chaoniam pingui glandem mutavit arista,
     poculaque inventis Acheloia miscuit uvis.
     


[3] Nihil in his versibus grammaticorum cohors discipulis suis
amplius tradidit nisi illud opera Cereris effectum, ut homines ab
antiquo victu desisterent et frumento pro glandibus uterentur;
Liberum vero vitis repertorem praestitisse humano potui vinum cui
aqua admisceretur. Cur autem Acheloum amnem potissimum Vergilius
cum aquam vellet intellegi nominarit, nemo vel quaerit vel
omnino subesse aliquid eruditius suspicatur. [4] Nos id altius
scrutati animadvertimus doctum poetam antiquissimorum Graecorum
more (sicut docebit auctoritas) elocutum, apud quos proprie in
aquae significationem ponebatur Achelous. Neque id frustra. Nam
causa quoque eius rei cum cura relata est. Sed priusquam causam
propono, illud antiquo poeta teste monstrabo, hunc morem loquendi
pervagatum fuisse, ut Acheloum pro quavis aqua dicerent. [5]
Aristophanes vetus comicus in comoedia Cocalo sic ait:



     ἤμουν ἄγριον
     βάρος — ἤπειγεν γάρ τοι μ᾽ οἶνος —
     οὐ μείξας πῶμ᾽ Ἀχελῴῳ.
     


Gravabar, inquit, vino cui aqua non fuisset admixta, id est mero.
[6] Cur autem sic loqui soliti sunt Ephorus notissimus scriptor
Historiarum libro secundo ostendit his verbis:

{@ τοῖς μὲν οὖν ἄλλοις ποταμοῖς οἱ πλησιόχωροι μόνοι θύουσιν, τὸν
δὲ Ἀχελῷον μόνον πάντας ἀνθρώπους συμβέβηκεν τιμᾶν, οὐ τοῖς
κοινοῖς ὀνόμασιν ἀντὶ τῶν ἰδίων <ὀνομάζοντας τοὺς ἄλλους
ποταμούς, ἀλλὰ> τοῦ Ἀχελῴου τὴν ἰδίαν ἐπωνυμίαν ἐπὶ τὸ κοινὸν
μεταφέροντας. [7] Τὸ μὲν γὰρ ὕδωρ ὅλως, ὅπερ ἐστὶν κοινὸν ὄνομα,
ἀπὸ τῆς ἰδίας ἐκείνου προσηγορίας Ἀχελῷον καλοῦμεν, τῶν δὲ ἄλλων
ὀνομάτων τὰ κοινὰ πολλάκις ἀντὶ τῶν ἰδίων ὀνομάζομεν τοὺς μὲν
Ἀθηναίους Ἔλληνας, τοὺς δὲ Λακεδαιμονίους Πελοποννησίους
ἀποκαλοῦντες. Τούτου δὲ τοῦ ἀπορήματος οὐδὲν ἔχομεν αἰτιώτατον
εἰπεῖν ἢ τοὺς ἐκ Δωδώνης χρησμούς• [8] σχεδὸν γὰρ ἐν ἅπασιν
αὐτοῖς προστάττειν ὁ θεὸς εἴωθεν Ἀχελῴῳ θύειν, ὥστε πολλοὶ
νομίζοντες οὐ τὸν ποταμὸν τὸν διὰ τῆς Ἀκαρνανίας ῥέοντα, ἀλλὰ τὸ
σύνολον ὕδωρ Ἀχελῷον ὑπὸ τοῦ χρησμοῦ καλεῖσθαι, μιμοῦνται τὰς τοῦ
θεοῦ προσηγορίας. Σημεῖον δὲ ὅτι πρὸς τὸ θεῖον ἀναφέροντες οὕτω
λέγειν εἰώθαμεν• μάλιστα γὰρ τὸ ὕδωρ Ἀχελῷον προσαγορεύομεν ἐν
τοῖς ὅρχοις καὶ ἐν ταῖς εὐχαῖς καὶ ἐν ταῖς θυσίαις, ἅπερ πάντα
περὶ τοὺς θεούς. @}

[9] Potestne lucidius ostendi Acheloum a Graecis veteribus pro
quacumque aqua dici solitum? Vnde doctissime Vergilius ait vinum
Acheloo Liberum patrem miscuisse. Ad quam rem etsi satis testium
est, cum Aristophanis comici et Ephori historici verba
prodiderimus, tamen ultra progrediemur. Didymus enim
grammaticorum omnium facile eruditissimus, posita causa quam
superius Ephorus dixit, alteram quoque adiecit his verbis:

[10]{@ ἄμεινον δὲ ἐκεῖνο λέγειν ὅτι διὰ τὸ πάντων τῶν ποταμῶν
πρεσβύτατον εἶναι Ἀχελῷον τιμὴν ἀπονέμοντας αὐτῷ τοὺς ἀνθρώπους
πάντα ἁπλῶς τὰ νάματα τῷ ἐκείνου ὀνόματι προσαγορεύειν. Ὁ γοῦν
Ἀγησίλαος διὰ τῆς πρώτης ἱστορίας δεδήλωκεν ὅτι Ἀχελῷος πάντων
τῶν ποταμῶν πρεσβύτατος. Ἔφη γάρ• Ὠκεανὸς δὲ γαμεῖ Τηθὺν ἑαυτοῦ
ἀδελφήν, τῶν δὲ γίνονται τρισχίλιοι ποταμοί, Ἀχελῷος δὲ αὐτῶν
πρεσβύτατος καὶ τετίμηται μάλιστα. @}

[11] Licet abunde ista sufficiant ad probationem moris antiqui,
quo ita loquendi usus fuit ut Achelous commune omnis aquae nomen
haberetur, tamen his quoque etiam Euripidis nobilissimi
tragoediarum scriptoris addetur auctoritas, quam idem Didymus
grammaticus in his libris quos τραγῳδουμένης λέξεως scripsit
posuit his verbis:

[12]{@ Ἀχελῷον πᾶν ὕδωρ Εὐριπίδης φησὶν ἐν Ὑψιπύλῃ. Λέγων γὰρ
περὶ ὕδατος ὄντος σφόδρα πόρρω τῆς Ἀκαρνανίας, ἐν ᾗ ἐστιν ὁ
ποταμὸς Ἀχελῷος, φησὶν: @}

     {@δείξω μὲν Ἀργείοισιν Ἀχελῷου ρόον. @}
[13] Sunt in libro septimo illi versus quibus Hernici populi et
eorum nobilissima, ut tunc erat, civitas Anagnia enumerantur:



     quos dives Anagnia pascit,
     quos Amasene pater: non illis omnibus arma
     nec clipei currusve sonant, pars maxima glandis
     liventis plumbi spargit, pars spicula gestat
     bina manu fulvosque lupi de pelle galeros
     tegmen habent capiti, vestigia nuda sinistri
     instituere pedis, crudus tegit altera pero.
     


[14] Hunc morem in Italia fuisse ut uno pede calceato, altero
nudo iretur ad bellum, nusquam adhuc quod sciam repperi; sed eam
Graecorum nonnullis consuetudinem fuisse locupleti auctore iam
palam faciam. [15] In qua quidem re mirari est poetae huius
occultissimam diligentiam, qui cum legisset Hernicos, quorum est
Anagnia, a Pelasgis oriundos appellatosque ita a quodam Pelasgo
duce suo, qui Hernicus nominabatur, morem quem de Aetolia legerat
Hernicis adsignavit, qui sunt vetus colonia Pelasgorum. [16] Et
Hernicum quidem hominem Pelasgum ducem Hernicis fuisse Iulius
Hyginus in libro secundo urbium non paucis verbis probat. Morem
vero Aetolis fuisse uno tantum modo pede calceato in bellum ire
ostendit clarissimus scriptor Euripides tragicus, in cuius
tragoedia quae Meleager inscribitur nuntius inducitur describens
quo quisque habitu fuerit ex ducibus qui ad aprum capiendum
convenerant. In eo hi versus sunt:



     [17] Τελαμὼν δὲ χρυσοῦν αἰετὸν πέλτης ἔπι,
     πρόβλημα θηρὸς, βότρυσι δ᾽ ἔστεψεν κάρα,
     Σαλαμῖνα κοσμῶν πατρίδα τὴν εὐάμπελον.
     Κύπριδος δὲ μίσημ᾽, Ἀρκὰς Ἀταλάντη, κύνας
     καὶ τόξ᾽ ἔχουσα, πελέκεως δὲ δίστομον
     γένυν ἔπαλλ᾽ Ἀγκαῖος• οἱ δὲ Θεστίου
     παῖδες τὸ λαιὸν ἴχνος ἀνάρβυλοι ποδός,
     τὸ δ᾽ ἐν πεδίλοις, ὡς ἐλαφρίζον γόνυ
     ἔχοιεν, ὃς δὴ πᾶσιν Αἰτωλοῖς νόμος.
     


[18] Animadvertitis diligentissime verba Euripidis a Marone
servata? Ait enim ille, τὸ λαιὸν ἴχνος ἀνάρβυλοι ποδός, et eundem
pedem nudum Vergilius quoque dixit: "vestigia nuda sinistri
instituere pedis." [19] In qua quidem re quo vobis studium
nostrorum magis comprobetur, non reticebimus rem paucissimis
notam, reprehensum Euripidem ab Aristotele, qui ignorantiam istud
Euripidis fuisse contendit, Aetolos enim non laevum pedem nudum
habere sed dextrum. Quod ne adfirmem potius quam probem, ipsa
Aristotelis verba ponam ex libro quem de poetis secundum
scripsit, in quo de Euripide loquens sic ait:

[20]{@ τοὺς δὲ Θεστίου κόρους τὸν μὲν ἀριστερὸν πόδα φησὶν
Εὐριπίδης ἐλθεῖν ἔχοντας ἀνυπόδετον• λέγει γοῦν ὅτι@}



     {@τὸ λαιὸν ἴχνος ᾖσαν ἀνάρβυλοι ποδὸς,@}
     {@τὸ δ᾽ ἐν πεδίλοις, ὡς ἐλαφρίζον γόνυ@}
     


{@ ἔχοιεν, ὡς δὴ πᾶν τοὐναντίον ἔθος τοῖς Αἰτωλοῖς· τὸν μὲν γὰρ
ἀριστερὸν ὑποδέδενται, τὸν δὲ δεξιὸν ἀνυποδετοῦσιν. Δεῖ γὰρ οἶμαι
τὸν ἡγούμενον ἔχειν ἐλαφρόν, ἀλλ᾽ οὐ τὸν ἐμμένοντα. @}

[21] Cum haec ita sint, videtis tamen Vergilium Euripide auctore
quam Aristotele uti maluisse, nam ut haec ignoraverit vir tam
anxie doctus minime crediderim. Iure autem praetulit Euripiden:
est enim ingens ei cum Graecarum tragoediarum scriptoribus
familiaritas, quod vel ex praecedentibus licet vel ex his quae
mox dicentur opinari.

19. [1] In libro quarto in describenda Elissae morte ait quod ei
crinis abscisus esset his versibus:



     nondum illi flavum Proserpina vertice crinem
     abstulerat Stygioque caput damnaverat Orco.
     


Deinde Iris a Iunone missa abscidit ei crinem et ad Orcum refert.
[2] Hanc Vergilius non de nihilo fabulam fingit, sicut vir alias
doctissimus Cornutus existimat, qui adnotationem eiusmodi
adposuit his versibus: "unde haec historia ut crinis auferendus
sit morientibus, ignoratur: sed adsuevit poetico more aliqua
fingere ut de aureo ramo." [3] Haec Cornutus. Sed me pudet quod
tantus vir, Graecarum etiam doctissimus litterarum, ignoravit
Euripidis nobilissimam fabulam Alcestim. [4] In hac enim fabula
in scaenam Orcus inducitur gladium gestans quo crinem abscidat
Alcestidis et sic loquitur:



     ἡ δ᾽ οὖν γυνὴ κάτεισιν εἰς Ἅιδου δόμους.
     Στείχω δ᾽ ἐπ᾽ αὐτήν, ὡς κατάρξωμαι ξίφει•
     ἱερὸς γὰρ οὗτος τῷ κατὰ χθονὸς θεῷ
     ὅτῶ τόδ᾽ ἔγχος κρατὸς ἁγνίσῃ τρίχα.
     


[5] Proditum est, ut opinor, quem secutus Vergilius fabulam
abscidendi crinis induxerit. Ἁγνίσαι autem Graeci dicunt dis
consecrare, unde poeta vester ait ex Iridis persona,



     hunc ego Diti
     sacrum iussa fero teque isto corpore solvo.
     


[6] Nunc quia pleraque omnia quae supra dixi instructa
auctoritate tragicorum probavi, id quoque quod a Sophocle tractum
est adnotabo. [7] In libro enim quarto Vergilius Elissam facit,
postquam ab Aenea relinquitur, velut ad sacricolarum sagarumque
carmina et devotiones confugientem et inter cetera ait sedandi
amoris gratia herbas quaesitas quae aëneis falcibus secarentur.
[8] Haec res nonne quaestione digna est, unde Vergilio aëneae
falces in mentem venerint? Ponam itaque Vergilianos versus mox et
inde Sophoclis quos Maro aemulatus est:



     [9] falcibus et messae ad lunam quaeruntur aënis
     pubentes herbae nigri cum lacte veneni.
     


Sophoclis autem tragoedia id de quo quaerimus etiam titulo
praefert: inscribitur enim ῾Ριζοτόμοι. In qua Medeam describit
maleficas herbas secantem, sed aversam, ne vi noxii odoris ipsa
interficeretur, et sucum quidem herbarum in cados aëneos
refundentem, ipsas autem herbas aëneis falcibus exsecantem. [10]
Sophoclis versus hi sunt:



     ἡ δ᾽ ἐξοπίσω χερὸς ὄμμα τρέπουσ᾽
     ὀπὸν ἀργινεφῆ στάζοντα τομῆς
     χαλκέοισι κάδοις δέχεται...
     


et paulo post:



     αἱ δὲ καλυπταὶ
     κίσται ῥιζῶν κρύπτουσιν τομάς,
     ἃς ἥδε βοῶσ᾽ ἀλαλαζομένη
     γυμνὴ χαλκέοις ἤμα δρεπάνοις.
     


[11] Haec Sophocles, quo auctore sine dubio Vergilius protulit
aëneas falces. Omnino autem ad rem divinam pleraque aënea
adhiberi solita, multa indicio sunt, et in his maxime sacris
quibus delinire aliquos aut devovere aut denique exigere morbos
volebant. [12] Taceo illud Plautinum cum ait:

     Me<di>cum habet patagus morbus aes,
et quod alibi Vergilius:

     Curetum sonitus crepitantiaque aera,
[13] sed Carminii, <viri> curiosissimi et docti, verba ponam, qui
in libro de Italia secundo sic ait: "prius itaque et Tuscos
aëneo vomere uti cum conderentur urbes solitos in Tageticis eorum
sacris invenio et in Sabinis ex aere cultros quibus sacerdotes
tonderentur." [14] Post haec Carminii verba longum fiat si velim
percensere quam multis in locis Graecorum vetustissimi aeris
sonos tamquam rem validissimam adhibere soliti sunt. Sed
praesenti operi docuisse nos sufficit falces aëneas Maronis
exemplo Graeci auctoris inductas.

[15] In libro nono Vergilius posuit hos versus:



     stabat in egregiis Arcentis filius armis
     pictus acu chlamydem et ferrugine clarus Hibera,
     insignis facie, genitor quem miserat Arcens
     eductum matris luco Symaethia circum
     flumina, pinguis ubi et placabilis ara Palici.
     


[16] Quis hic Palicus deus vel potius qui di Palici ―nam duo
sunt― apud nullum penitus auctorem Latinum quod sciam repperi,
sed de Graecorum penitissimis litteris hanc historiam eruit Maro.
[17] Nam primum ut Symaethus fluvius, cuius in his versibus
meminit, in Sicilia est, ita et di Palici in Sicilia coluntur,
quos primus omnium Aeschylus tragicus, vir utique Siculus, in
litteras dedit, interpretationem quoque nominis eorum, quam
Graeci ἐτυμολογίαν vocant, expressit versibus suis. Sed priusquam
versus Aeschyli ponam, paucis explananda est historia Palicorum.

[18] In Sicilia Symaethus fluvius est. Iuxta hunc nympha Thalia
compressu Iovis gravida metu Iunonis optavit ut sibi terra
dehisceret. Factum est. Sed ubi venit tempus maturitatis infantum
quos alvo illa gestaverat, reclusa terra est, et duo infantes de
alvo Thaliae progressi emerserunt appellatique sunt Palici ἀπὸ
τοῦ πάλιν ἱκέσθαι, quoniam prius in terram mersi denuo inde
reversi sunt. [19] Nec longe inde lacus breves sunt sed in
immensum profundi, aquarum scaturrigine semper ebullientes, quos
incolae crateras vocant et nomine Dellos appellant fratresque eos
Palicorum aestimant, et habentur in cultu maximo praecipueque
circa exigendum iuxta eos ius iurandum praesens et efficax numen
ostenditur. [20] Nam cum furti negati vel cuiuscemodi rei fides
quaeritur, et ius iurandum a suspecto petitur, uterque ab omni
contagione mundi ad crateras accedunt, accepto prius fideiussore
a persona quae iuratura est de solvendo eo quod peteretur, si
addixisset eventus. [21] Illic invocato loci numine testatum
faciebat esse iurator de quo iuraret. Quod si fideliter faceret
discedebat inlaesus, si vero subesset iuri iurando mala
conscientia, mox in lacu amittebat vitam falsus iurator. Haec res
ita religionem fratrum commendabat ut crateres quidem
implacabiles, Palici autem placabiles vocarentur. [22] Nec sine
divinatione est Palicorum templum. Nam cum Siciliam sterilis
annus arefecisset, divino Palicorum responso admoniti Siculi
heroi cuidam certum sacrificium celebraverunt, et revertit
ubertas. Qua gratia Siculi omne genus frugum congesserunt in aram
Palicorum, ex qua ubertate ara ipsa pinguis vocata est.

[23] Haec est omnis historia quae de Palicis eorumque fratribus
in Graecis tantum modo litteris invenitur, quas Maro non minus
quam Latinas hausit. Sed haec quae diximus auctoritatibus
adprobanda sunt. [24] Aeschyli tragoedia est quae inscribitur
Aetna. In hac cum de Palicis loqueretur, sic ait:



     ― Τί δῆτ᾽ ἐπ᾽ αὐτοῖς ὄνομα θήσονται βροτοί;
     ― Σεμνοὺς Παλικοὺς Ζεὺς ἐφίεται καλεῖν.
     ― Ἦ καὶ Παλικῶν εὐλόγως μένει φάτις;
     ― Πάλιν γὰρ ἵκουσ᾽ ἐκ σκότους τόδ᾽ εἰς φάος.
     


Haec Aeschylus. [25] Callias autem in septima historia de rebus
Siculis ita scribit:

{@ ἡ δὲ Ἐρύκη τῆς μὲν Γελῴας ὅσον ἐνενήκοντα στάδια διέστηκεν,
ἐπιεικῶς δὲ ἐχυρός ἐστιν ὀ τόπος καὶ <...> τὸ παλαιὸν Σικελῶν
γεγενημένη πόλις• ὑφ᾽ ᾗ καὶ τοὺς Δέλλους καλουμένους εἶναι
συμβέβηκεν. Οὗτοι δὲ κρατῆρες δύο εἰσὶν οὓς ἀδελφοὺς τῶν Παλικῶν
οἱ Σικελιῶται νομίζουσιν, τὰς δὲ ἀναφορὰς τῶν πομφολύγων
παραπλησίας βραζούσαις ἔχουσιν. @}

Hactenus Callias. [26] Polemon vero in libro qui inscribitur Περὶ
τῶν ἐν Σικελίᾳ θαυμαζομένων ποταμῶν sic ait:

{@ οἱ δὲ Παλικοὶ προσαγορευόμενοι παρὰ τοῖς ἐγχωρίοις αὐτόχθονες
θεοὶ νομίζονται. Ὑπάρχουσιν δὲ τούτοις ἀδελφοὶ κρατῆρες
χαμαίζηλοι. Προσιέναι δὲ ἀγιστεύοντας χρὴ πρὸς αὐτοὺς ἀπό τε
παντὸς ἄγους καὶ συνουσίας, ἔτι δὲ καί τινων ἐδεσμάτων. [27]
Φέρεται δὲ ἀπ᾽ αὐτῶν ὀσμὴ βαρεῖα θείου καὶ τοῖς πλησίον
ἱσταμένοις καρηβάρησιν ἐμποιοῦσα δεινήν. Τὸ δὲ ὕδωρ ἐστὶ θολερὸν
αὐτῶν καὶ τὴν χρόαν ὁμοιότατον χαλαιρύπῳ λευκῷ· φέρεται δὲ
κολπούμενόν τε καὶ παφλάζον, οἷαί εἰσιν αἱ δῖναι τῶν ζεόντων
ἀναβολάδην ὑδάτων. Φασὶν δ᾽ εἶναι καὶ τὸ βάθος ἀπέραντον τῶν
κρατήρων τούτων, ὥστε καὶ βοῦς εἰσπεσόντας ἠφανίσθαι καὶ ζεῦγος
ὀρικὸν ἐλαυνόμενον, ἔτι δὲ φορβάδας ἐναλλομένας. [28] Ὅρκος δέ
ἐστι τοῖς Σικελιώταις μέγιστος καθηραμένων τῶν προκληθέντων· οἱ
δὲ ὁρκωταὶ γραμμάτεῖον ἔχοντες ἀγορεύουσιν τοῖς ὁρκουμένοις περὶ
ὧν ἂν χρῄζωσιν τοὺς ὅρκους• ὁ δὲ ὁρκούμενος θαλλὸν κραδαίνων,
ἐστεμμένος, ἄζωστος καὶ μονοχίτων, ἐφαπτόμενος τοῦ κρατῆρος, ἐξ
ὑποβολῆς δίεισιν τὸν ὅρκον. [29] Καὶ ἂν μὲν ἐμπεδώσῃ τοὺς
ῥηθέντας ὅρκους, ἀσινὴς ἄπεισιν οἴκαδε• παραβάτης δὲ γενόμενος
τῶν θεῶν ἐμποδὼν τελευτᾷ. Τούτων δὲ γινομένων ἐγγυητὰς
ὑπισχνοῦνται καταστήσειν τοῖς ἱερεῦσιν, ἐπὴν νεαρόν τι γένηται,
κάθαρσιν ὀφλισκάνουσιν τοῦ τεμένους. Περὶ δὲ τὸν τόπον τοῦτον
ᾤκησαν Παλικηνοὶ πόλιν ἐπώνυμον τούτων τῶν δαιμόνων Παλικήν. @}

Haec Polemon. [30] Sed et Xenagoras in tertia historia sua de
loci divinatione ita scribit: καὶ οἱ Σικελοὶ τῆς γῆς ἀφορούσης
ἔθυσαν Πεδιοκράτει τινὶ ἥρωι, προστάξαντος αὐτοῖς τοῦ ἐκ Παλικῶν
χρηστηρίου, καὶ μετὰ τὴν ἐπάνοδον τῆς εὐφορίας πολλοῖς δώροις τὸν
βωμὸν τῶν Παλικῶν ἐνέπλησαν. [31] Absoluta est, aestimo, et
auctoribus idoneis adserta explanatio Vergiliani loci, quem
litteratores vestri nec obscurum putant, contenti vel ipsi scire
vel insinuare discipulis Palicum dei esse cuiusdam nomen. Quis
sit autem deus iste vel unde sic dictus tam nesciunt quam scire
nolunt, quia nec ubi quaerant suspicantur, quasi Graecae
lectionis expertes.

20. [1] Nec illos versus relinquemus intactos qui sunt in primo
Georgicon:



     umida solstitia atque hiemes orate serenas,
     agricolae: hiberno laetissima pulvere farra,
     laetus ager. Nullo tantum se Mysia cultu
     iactat et ipsa suas mirantur Gargara messes.
     


[2] Sensus hic cum videatur obscurior pauloque perplexius quam
poetae huius mos est pronuntiatus, tum habet in se
animadvertendam quaestionem ex Graeca antiquitate venientem, quae
sint ista Gargara quae Vergilius esse voluit fertilitatis
exemplar. [3] Gargara haec igitur sunt in Mysia, quae est
Hellesponti provincia. Sed significatio nominis et loci duplex
est. Nam et cacumen montis Idae et oppidum sub eodem monte hoc
nomine vocantur. [4] Homerus significationem cacuminis ita ponit:



     Ἴδην δ᾽ ἵκανεν πολυπίδακα, μητέρα θηρῶν,
     Γάργαρον.
     


Hic Gargarum pro excelsissimo montis loco accipi convenire et
ipse sensus indicium facit, nam de Iove loquitur. [5] Sed et
alibi eodem Homero teste manifestius exprimitur:

     ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,
et Epicharmus vetustissimus poeta in fabula quae inscribitur
Troes ita posuit:

     Ζεὺς ἄναξ, ναίων ἀν᾽ Ἴδαν Γάργαρα ἀγάννιφα.
[6] Ex his liquido claret Gargara cacumen Idae montis
appellitari. [7] Pro oppido autem Gargara qui dixerint enumerabo.
Ephorus, notissimus historiarum scriptor, in libro quinto sic
ait: μετὰ δὲ τὴν Ἄσσον ἐστὶν τὰ Γάργαρα πλησίον πόλις. Nec
Ephorus solus, sed etiam Phileas vetus scriptor in eo libro qui
inscribitur Asia ita meminit: μετὰ Ἄσσον πόλις ἐστὶν ὄνομα
Γάργαρα• ταύτης ἔχεται Ἄντανδρος. [8] Arati etiam liber ἐλεγείων
fertur in quo de Diotimo quodam poeta sic ait:



     αἰάζω Διότιμον, ὃς ἐν πέτραισι κάθηται
     Γαργαρέων παισὶν βῆτα καὶ ἄλφα λέγων.
     


Ex his versibus etiam civium nomen innotuit, quia Gargares
vocantur. [9] Cum igitur constet Gargara nunc pro montis
cacumine, nunc pro oppido sub eodem monte posito accipienda,
Vergilius non de summo monte sed de oppido loquitur. Cur tamen
Gargara posuerit ut locum frugum feracem requiramus.

[10] Et omnem quidem illam Mysiam opimis segetibus habitam satis
constat scilicet ob umorem soli. Vnde et Vergilius in supra
dictis versibus cum dixisset "umida solstitia", intulit "nullo
tantum se Mysia cultu iactat," ac si diceret, omnis regio quae
opportunos habuerit umores aequiperabit fecunditates arvorum
Mysiae. [11] Sed Homerus cum ait Ἴδην ... πολυπίδακα, umidum
designat subiacentem monti agrum. Nam πολυπίδακα significat
fontibus abundantem. Vnde haec Gargara tanta frugum copia erant
ut qui magnum cuiusque rei numerum vellet exprimere pro
multitudine inmensa "Gargara" nominaret. [12] Testis Alcaeus, qui
in κωμῳδοτραγῳδίᾳ sic ait:



     ἐτύγχανον μὲν ἀγρόθεν †πλείστους† φέρων
     εἰς τὴν ἑορτὴν †ὅσον οἷον† εἴκοσι,
     ὁρῶ δ᾽ ἄνωθεν γάργαρ᾽ ἀνθρώπων κύκλῳ.
     


Gargara, ut videtis, manifeste posuit pro multitudine, nec aliter
Aristomenes ἐν Μύθοις:

     ἔνδον γὰρ ἡμῖν ἐστιν ἀνδρῶν γάργαρα.
[13] Aristophanes autem comicus composito nomine ex harena et
Gargaris innumerabilem, ut eius lepos est, numerum conatur
exprimere. In fabula enim Acharneusin ait

     ἃ δ᾽ ὠδυνήθην, ψαμμακοσιογάργαρα.
Ψαμμακόσια autem seorsum pro multis Varro saepe in Menippeis suis
posuit, sed Aristophanes adiecit γάργαρα ad significationem
numerositatis innumerae. [14] Est ergo secundum haec sensus horum
versuum talis: cum ea sit anni temperies ut hiems serena sit,
solstitium vero imbricum, fructus optime proveniunt. Haec autem
adeo agris necessaria sunt ut sine his nec illi natura
fecundissimi Mysiae agri responsuri sint opinioni fertilitatis
quae de his habetur. [15] Addit Mysiae nominatim Gargara, quod ea
urbs posita in imis radicibus Idae montis defluentibus inde
umoribus inrigetur possitque videri solstitiales imbres non
magnopere desiderare. [16] Hoc in loco ad fidem sensui faciendam
quod uliginosa sint non sola Gargara pro vicinia montis, sed et
universae Mysiae arva, adhiberi potest testis Aeschylus:

     ἰὼ Κάϊκε Μύσιαί τ᾽ ἐπιρροαί.
[17] Quid de Graecis in hoc loco traxerit diximus. Addemus
praeterea hoc iucunditatis gratia et ut liqueat Vergilium vestrum
undique veterum sibi ornamenta traxisse, unde hoc dixerit,
"hiberno laetissima pulvere farra": [18] in libro enim
vetustissimorum carminum, qui ante omnia quae a Latinis scripta
sunt compositus ferebatur, invenitur hoc rusticum vetus canticum:



     hiberno pulvere, verno luto,
     grandia farra, camille, metes.
     


21. [1] Nomina poculorum Vergilius plerumque Graeca ponit, ut
carchesia, ut cymbia, ut cantharos, ut scyphos. De carchesiis
ita:



     "cape Maeonii carchesia Bacchi,
     Oceano libemus," ait,
     


et alibi:

     hic duo rite mero libans carchesia Baccho,
de cymbiis:

     inferimus tepido spumantia cymbia lacte,
de cantharo:

     et gravis attrita pendebat cantharus ansa,
de scyphis:

     et sacer implevit dextram scyphus.
[2] Ea autem cuius figurae sint quisve eorum fecerit mentionem
nemo quaerit, contenti scire cuiuscemodi esse pocula. Et scyphos
quidem cantharosque, consueta vulgi nomina, ferendum si
transeant; sed de carchesiis cymbiisque, quae apud Latinos haud
scio an umquam reperias, apud Graecos autem sunt rarissima, non
video cur non cogantur inquirere quid sibi nova et peregrina
nomina velint. [3] Est autem carchesium poculum Graecia tantum
modo notum. Meminit eius Pherecydes in libris historiarum aitque
Iovem Alcmenae pretium concubitus carchesium aureum dono dedisse.
Sed Plautus insuetum nomen reliquit aitque in fabula Amphitryone
pateram datam cum longe utriusque poculi figura diversa sit. [4]
Patera enim, ut et ipsum nomen indicio est, planum ac patens
est, carchesium vero procerum et circa mediam partem compressum,
ansatum mediocriter, ansis a summo ad infimum pertingentibus. [5]
Asclepiades autem, vir inter Graecos adprime doctus ac diligens,
carchesia a navali re existimat dicta. Ait enim navalis veli
partem inferiorem πτέρναν vocari, at circa mediam ferme partem
τράχηλον dici, summam vero partem carchesium nominari et inde
diffundi in utrumque veli latus ea quae cornua vocantur. [6] Nec
solus Asclepiades meminit huius poculi sed et alii illustres
poetae ut Sappho, quae ait,



     κῆνοι δ᾽ ἄρα πάντες
     καρχάσια ἔσχον,
     κἄλειβον ....,
     


Cratinus ἐν Διονυσαλεξάνδρῳ,



     — Στολὴν δὲ δὴ τίν᾽ εἶχε; Τοῦτό μοι φράσον.
     — Θύρσον, κροκωτόν, ποικίλον, καρχήσιον,
     


Sophocles in fabula quae inscribitur Τυρώ,



     πρὸς τήνδ' εἶμι...
     τράπεζαν ἀμφὶ σῖτα καὶ καρχήσια.
     


[7] Haec de carchesiis ignoratis Latinitati et a sola Graecia
celebratis. Sed nec cymbia in nostro sermone reperies: est enim a
Graecorum paucis relatum. Philemon, notissimus comicus, in
Phantasmate ait:



     ἔπιεν ἡ ῾Ρόδη
     κυμβίον ἀκράτου,
     


[8] Anaxandrides etiam comicus in fabula Ἀγροίκοις:



     προπινόμενα καὶ μέστ᾽ ἀκράτου κυμβία
     ἐκάκωσεν ὑμᾶς.
     


Meminit eius et Demosthenes in oratione quae est in Midiam: ἐπ᾽
ἀστράβης δὲ ὀχούμενος ἐξ Ἀργουρᾶς τῆς Εὐβοίας, χλανίδας δὲ καὶ
κυμβία ἔχων, ὧν ἐπελαμβάνοντο οἱ πεντηκοστολόγοι. [9] Cymbia
autem haec, ut ipsius nominis figura indicat, diminutive a cymba
dicta, quod et apud Graecos et apud nos ab illis trahentes
navigii genus est. Ac sane animadverti ego apud Graecos multa
poculorum genera a re navali cognominata, ut carchesia supra
docui, ut haec cymbia, pocula procera ac navibus similia. [10]
Meminit huius poculi Eratosthenes, vir longe doctissimus, in
epistula ad Hagetorem Lacedaemonium his verbis: κρατῆρα γὰρ
ἔστησαν τοῖς θεοῖς, οὐκ ἀργύρεον οὐδὲ λιθοκόλλητον, ἀλλὰ γῆς
Κωλιάδος. Τοῦτον δὲ ὁσάκις ἐπιπληρώσαιεν, ἀποσπείσαντες τοῖς
θεοῖς ᾠνοχόουν ἐφεξῆς βαπτιστῷ κυμβίῳ. [11] Fuerunt qui cymbium a
cissybio per syncopam dictum existimarent. Cissybii autem, ut de
Homero taceam qui hoc poculum Cyclopi ab Vlixe datum memorat,
multi faciunt mentionem, voluntque nonnulli proprie cissybium
ligneum esse poculum ex hedera, id est κισσοῦ. [12] Et Nicander
quidem Colophonius in primo Αἰτωλικῶν sic ait: ἐν τῇ ἱεροποιήσει
τοῦ Διδυμαίου Διὸς κισσῷ σπονδοποιέονται, ὅθεν τὰ ἀρχαῖα ἐκπώματα
κισσύβια φωνέεται. Sed et Callimachus meminit huius poculi:



     καὶ γὰρ ὁ Θρηϊκίην μὲν ἀνήνατο χανδὸν ἄμυστιν
     ζωροποτεῖν, ὀλίγῳ δ᾽ ἥδετο κισσυβίῳ.
     


[13] Qui autem cissybium ex hedera factum poculum οἷον εἰ κίσσιον
dici arbitrantur Euripidis auctoritate niti videntur, qui in
Andromeda sic ait:



     πᾶς δὲ ποιμένων ἔρρει λεώς,
     ὁ μὲν γάλακτος κίσσινον φέρων σκύφον,
     πόνων ἀναψυκτῆρ᾽, ὁ δ᾽ ἀμπέλων γάνος.
     


[14] Haec de cymbio. Sequitur ut quando cantharum et poculi et
navigii genus esse supra diximus, probetur exemplis. Et pro
poculo quidem nota res est vel ex ipso Vergilio, qui aptissime
proprium Liberi patris poculum adsignat Sileno: sed id, ut supra
polliciti sumus, etiam pro navigio poni solitum debemus
ostendere. [15] Menander in Nauclero:



     — Ἥκει λιπὼν Αἰγαῖον ἁλμυρὸν βάθος
     Θεόφιλος ἡμῖν. Ὦ Στράτων, ὡς εἰς καλὸν•
     <τὸν υἱὸν εὐτυχοῦντα καὶ σεσωσμένον>
     πρῶτος λέγω σοι τόν τε χρυσοῦν κάνθαρον.
     — Ποῖον;•Τὸ πλοῖον;
     —•Οὐδὲν οἶσθας, ἄθλιε.
     


[16] Et sacer implevit dextram scyphus.

Scyphus Herculis poculum est, ita ut Liberi patris cantharus.
Herculem vero fictores veteres non sine causa cum poculo fecerunt
—et nonnumquam cassabundum et ebrium— non solum quod is heros
bibax fuisse perhibetur, sed etiam quod antiqua historia est
Herculem poculo tamquam navigio vectum immensa maria transisse.
[17] Sed de utraque re pauca ex Graecis antiquitatibus dicam. Et
multibibum heroa istum fuisse, ut taceam quae vulgo nota sunt,
illud non obscurum argumentum est quod Ephippus in Busiride
inducit Herculem sic loquentem:



     οὐκ οἶσθά μ᾽ ὄντα πρὸς θεῶν Τιρύνθιον
     Ἀργεῖον, οἳ μεθύοντες ἀεὶ τὰς μάχας
     πάσας μάχονται;
     — Τοιγαροῦν φεύγουσ᾽ ἀεί.
     


[18] Est etiam historia non adeo notissima nationem quandam
hominum fuisse prope Heracleam ab Hercule constitutam
Cylicranorum composito nomine ἀπὸ τῆς κύλικος, quod poculi genus
nos una littera immutata calicem dicimus. [19] Poculo autem
Herculem vectum ad Ἐρύθειαν, id est Hispaniae insulam, navigasse
et Panyassis, egregius scriptor Graecorum, dicit et Pherecydes
auctor est, quorum verba subdere supersedi, quia propiora sunt
fabulae quam historiae. Ego tamen arbitror non poculo Herculem
maria transvectum sed navigio cui scypho nomen fuit ita ut supra
cantharum et carchesium et a cymbis derivata cymbia, omnia haec
asseruimus esse navigiorum vocabula.

22. [1] Nomina quoque Vergilius nonnumquam ex antiquissimis
Graecorum historiis mutuatur. Scitis apud illum unam ex comitibus
Dianae "Opin" vocari, quod nomen vulgo fortasse temere impositum
vel etiam fictum putatur ab ignorantibus insidiosum poetam
cognomen, quod a veteribus Graecis scriptoribus ipsi Dianae
fuerat impositum, comiti eius adsignare voluisse. [2] Sed
Vergilius sic ait:



     velocem interea superis in sedibus Opin,
     unam ex virginibus sociis sacraque caterva,
     compellabat et has tristis Latonia voces
     ore dabat;
     


et infra:

     at Triviae custos iam dudum in montibus Opis.
[3] Opin inquit comitem et sociam Dianae. Sed audite unde
Vergilius hoc nomen acceperit, qui, ut dixi, quod epitheton
ipsiusce legerat sociae eius imposuit. [4] Alexander Aetolus,
poeta egregius, in libro qui inscribitur Musae, refert quanto
studio populus Ephesius dedicato templo Dianae curaverit,
praemiis propositis ut qui tunc erant poetae ingeniosissimi in
deam carmina diversa componerent. In his versibus Opis non comes
Dianae, sed Diana ipsa vocitata est. [5] Loquitur autem, uti
dixi, de populo Ephesio:



     ἀλλ᾽ ὅγε πευθόμενος πάγχυ Γραικοῖσι μέλεσθαι
     Τιμόθεον, κιθάρης ἴδμονα καὶ μελέων,
     υἱὸν Θερσάνδρου †τὸν† ᾔνεσεν ἀνέρα σίγλων
     χρυσείων ἱερὴν δὴ τότε χιλιάδα
     ὑμνῆσαι ταχέων τ᾽ Ὦπιν βλήτειραν ὀϊστῶν,
     ἥ δ᾽ ἐπὶ Κεγχρείων τίμιον οἶκον ἔχει
     


et mox:

     μηδὲ θεῆς προλίπῃ Λητωΐδος ἀκλέα ἔργα.
[6] Apparuit, ni fallor, Opin Dianam dictam, et Vergilium de
nimia doctrina hoc nomen in eius comitem transtulisse.



     [7] Excessere omnes adytis arisque relictis
     di ...
     


Hoc unde Vergilius dixerit nullus inquirit, sed constat illum de
Euripide traxisse, qui in fabula Troadibus inducit Apollinem cum
Troia capienda esset ista dicentem:



     λείπω τὸ κλεινὸν Ἴλιον, <βωμούς τ᾽ ἐμούς•>
     <ἐρημία γὰρ πόλιν ὅταν λάβηι κακή, >
     <νοσεῖ τὰ τῶν θεῶν οὐδὲ τιμᾶσθαι θέλει,>
     


qui versus docent unde Vergilius usurpaverit discessisse deos a
civitate iam capta. [8] Nec hoc sine auctoritate Graecae
vetustatis est quod ait:

     ipsa Iovis rapidum iaculata e nubibus ignem.
Euripides enim inducit Minervam ventos contra Graecorum classem a
Neptuno petentem dicentemque debere illum facere quod Iuppiter
fecerit, a quo in Graecos fulmen acceperit.

[9] Apud Vergilium Pan niveo lanae munere Lunam inlexisse
perhibetur, "in nemora alta vocans" "munere sic niveo lanae, sic
credere dignum est" et reliqua. In hoc loco Valerius Probus, vir
perfectissimus, notat nescire se hanc historiam sive fabulam quo
referat auctore. [10] Quod tantum virum fugisse miror. Nam
Nicander huius est auctor historiae, poeta quem Didymus,
grammaticorum omnium quique sint quique fuerint instructissimus,
fabulosum vocat. Quod sciens Vergilius adiecit, "si credere
dignum est": adeo se fabuloso usum fatetur auctore.

[11] In tertio libro cursim legitur, neque unde translatum sit
quaeritur:



     quae Phoebo pater omnipotens, mihi Phoebus Apollo
     praedixit
     


et cetera. [12] In talibus locis grammatici excusantes imperitiam
suam inventiones has ingenio magis quam doctrinae Maronis
adsignant, nec dicunt eum ab aliis mutuatum, ne nominare cogantur
auctores. Sed adfirmo doctissimum vatem etiam in hoc Aeschylum,
eminentissimum tragoediarum scriptorem, secutum [13] qui in
fabula quae Latina lingua Sacerdotes inscribitur sic ait:



     στέλλειν ὅπως τάχιστα• ταῦτα γὰρ πατὴρ
     Ζεὺς ἔνθα καθίει Λοξίᾳ θεσπίσματα,
     


et alibi:

     πατρὸς προφήτης ἐστὶ Λοξίας Διός.
[14] Ecquid clarum factum est inde sumpsisse Vergilium quod
Apollo ea vaticinetur quae sibi Iuppiter fatur? Probatumne vobis
est Vergilium, ut ab eo intellegi non potest qui sonum Latinae
vocis ignorat, ita nec ab eo posse qui Graecam non hauserit
extrema satietate doctrinam? [15] Nam si fastidium facere non
timerem, ingentia poteram volumina de his quae a penitissima
Graecorum doctrina transtulisset implere: sed ad fidem rei
propositae relata sufficient.»

 LIBER SEXTVS  


1. [1] HIC Praetextatus, «Mirum», inquit, «in modum digessit
Eustathius quae de Graeca antiquitate carmini suo Vergilius
inseruit. Sed meminimus viros inter omnes nostra aetate longe
doctissimos, Rufium Caecinamque Albinos, promisisse se prodituros
quid idem Maro de antiquis Romanis scriptoribus traxerit, quod
nunc ut fiat tempus admonet.» [2] Cumque omnibus idem placeret,
tum Rufius Albinus: «etsi vereor ne dum ostendere cupio quantum
Vergilius noster ex antiquiorum lectione profecerit et quos ex
omnibus flores vel quae in carminis sui decorem ex diversis
ornamenta libaverit, occasionem reprehendendi vel imperitis vel
malignis ministrem, exprobrantibus tanto viro alieni usurpationem
nec considerantibus hunc esse fructum legendi, aemulari ea quae
in aliis probes, et quae maxime inter aliorum dicta mireris in
aliquem usum tuum opportuna derivatione convertere, quod et
nostri tam inter se quam a Graecis et Graecorum excellentes inter
se saepe fecerunt. [3] Et ut de alienigenis taceam, possem
pluribus edocere quantum se mutuo compilarint bibliothecae
veteris auctores, quod tamen opportune alias si volentibus vobis
erit probabo. Vnum nunc exemplum proferam quod ad probanda quae
adsero paene sufficiet.

[4] Afranius enim togatarum scriptor in ea togata quae Compitalia
inscribitur, non inverecunde respondens arguentibus quod plura
sumpsisset a Menandro, "Fateor," inquit, "sumpsi non ab illo modo
sed ut quisquis habuit quod conveniret mihi quodque me non posse
melius facere credidi, etiam a Latino." [5] Quod si haec
societas et rerum communio poetis scriptoribusque omnibus inter
se exercenda concessa est, quis fraudi Vergilio vertat, si ad
excolendum se quaedam ab antiquioribus mutuatus sit? Cui etiam
gratia hoc nomine habenda est quod nonnulla ab illis in opus
suum, quod aeterno mansurum est, transferendo fecit ne omnino
memoria veterum deleretur, quos, sicut praesens sensus ostendit,
non solum neglectui verum etiam risui habere iam coepimus. [6]
Denique et iudicio transferendi et modo imitandi consecutus est
ut quod apud illum legerimus alienum, aut illius esse malimus aut
melius hic quam ubi natum est sonare miremur.

[7] Dicam itaque primum quos ab aliis traxit vel ex dimidio sui
versus vel paene solidos, post hoc locos integros cum parva
quadam immutatione translatos sensusve ita transcriptos ut unde
essent eluceret, immutatos alios ut tamen origo eorum non
ignoraretur, post haec quaedam de his quae ab Homero sumpta sunt
ostendam non ipsum ab Homero tulisse, sed prius alios inde
sumpsisse, et hunc ab illis, quos sine dubio legerat,
transtulisse.

     [8] Vertitur interea caelum et ruit Oceano nox.
Ennius libro sexto:



     vertitur interea caelum cum ingentibus signis.
     [9] Axem umero torquet stellis ardentibus aptum.
     


Ennius in primo:

     qui caelum versat stellis fulgentibus aptum,
et in tertio:

     caelum prospexit stellis fulgentibus aptum,
<et> in decimo:



     hinc nox processit stellis ardentibus apta.
     [10] Conciliumque vocat divum pater atque hominum rex.
     


Ennius in sexto:



     tum cum corde suo divum pater atque hominum rex
     effatur.
     [11] Est locus, Hesperiam Grai cognomine dicunt.
     


Ennius in primo:



     est locus Hesperiam quam mortales perhibebant.
     [12] Tuque, o Thybri tuo genitor cum flumine sancto
     


Ennius in primo:



     teque, pater Tiberine, tuo cum flumine sancto
     [13] accipe daque fidem: sunt nobis fortia bello
     pectora.
     


Ennius in primo:



     accipe daque fidem foedusque feri bene firmum.
     [14] Et lunam in nimbo nox intempesta tenebat.
     


Ennius in primo:



     cum superum lumen nox intempesta teneret.
     [15] Tu tamen interea calido mihi sanguine poenas
     persolves.
     


Ennius in primo:



     nec pol homo quisquam faciet impune animatus
     hoc nec tu, nam mi calido das sanguine poenas.
     [16] Concurrunt undique telis
     indomiti agricolae.
     


Ennius in tertio:



     postquam defessi sunt, †stant et† spargere sese
     hastis ansatis, concurrunt undique telis.
     [17] Summa nituntur opum vi.
     


Ennius in quarto:

     Romani scalis summa nituntur opum vi,
et in sexto decimo:



     reges per regnum statuasque sepulcraque quaerunt,
     aedificant nomen, summa nituntur opum vi.
     [18] Et mecum ingentes oras evolvite belli.
     


Ennius in sexto:



     quis potis ingentes oras evolvere belli?
     [19] Ne qua meis dictis esto mora: Iuppiter hac stat.
     


Ennius in septimo:



     non semper vestra evertit: nunc Iuppiter hac stat.
     [20] Invadunt urbem somno vinoque sepultam.
     


Ennius in octavo:



     nunc hostes vino domiti somnoque sepulti.
     [21] Tollitur in caelum clamor, cunctique Latini ...
     


Ennius in septimo decimo:



     tollitur in caelum clamor exortus utrisque.
     [22] Quadrupedante putrem sonitu quatit ungula campum.
     


Ennius in sexto:

     explorant Numidae: totam quatit ungula terram,
idem in octavo:

     consequitur, summo sonitu quatit ungula terram,
idem in septimo decimo:



     it eques et plausu cava concutit ungula terram.
     [23] Vnus qui nobis cunctando restituit rem.
     


Ennius in duodecimo:



     unus homo nobis cunctando restituit rem.
     [24] Corruit in vulnus: sonitum super arma dederunt.
     


Ennius in sexto decimo:



     concidit et sonitum simul insuper arma dederunt.
     [25] Et iam prima novo spargebat lumine terras.
     


Lucretius in secundo:



     cum primum aurora respergit lumine terras.
     [26] Flammarum longos a tergo involvere tractus.
     


Lucretius in secundo:



     nonne vides longos flammarum ducere tractus?
     [27] Ingeminant abruptis nubibus ignes.
     


Lucretius in secundo:



     nunc hinc, nunc illinc abruptis nubibus ignes ....
     [28] belli simulacra ciebat.
     


Lucretius in secundo:



     componunt, complent: belli simulacra cientur.
     [29]Simulacraque luce carentum.
     


Lucretius in quarto:



     cum saepe figuras
     contuimur miras simulacraque luce carentum.
     [30] Asper, acerba tuens, retro redit
     


Lucretius in quinto:



     asper, acerba tuens, immani corpore serpens
     [31] Tithoni croceum linquens Aurora cubile
     


Furius in primo annali:



     interea Oceani linquens Aurora cubile
     [32] quod genus hoc hominum quaeve hunc tam
     barbara morem ... ?
     


Furius in sexto:



     quod genus hoc hominum, Saturno sancte create?
     [33] Rumoresque serit varios ac talia fatur.
     


Furius in decimo:



     rumoresque serunt varios et multa requirunt.
     [34] Nomine quemque vocans reficitque ad
     proelia pulsos.
     


Furius in undecimo:



     nomine quemque ciet, dictorum tempus adesse
     commemorat,
     


deinde infra:



     confirmat dictis simul atque exsuscitat acris
     ad bellandum animos reficitque ad proelia mentes.
     [35] Dicite, Pierides: non omnia possumus omnes.
     


Lucilius in quinto:



     Maior erat natu: non omnia possumus omnes.
     [36] Diversi circumspiciunt, hoc acrior idem ....
     


Pacuvius in Medea:



     Diversi circumspicimus, horror percipit.
     [37] Ergo iter inceptum peragunt rumore secundo.
     


Sueius in libro quinto:



     redeunt, repetita ferunt rumore secundo.
     [38] Numquam hodie effugies: veniam, quocumque
     vocaris.
     


Naevius in Equo Troiano:



     numquam hodie effugies, quin mea manu moriare.
     [39] Vendidit hic auro patriam dominumque potentem
     imposuit: fixit leges pretio atque refixit.
     


Varius de morte:



     vendidit hic Latium populis agrosque Quiritum
     eripuit, fixit leges pretio atque refixit.
     [40] Vt gemma bibat et Sarrano dormiat ostro.
     


Varius de morte:



     incubet ut Tyriis atque ex solido bibat auro.
     [41] "Talia saecla", suis dixerunt, "currite," fusis.
     


Catullus:



     currite, ducenti subtemine, currite fusi.
     [42] Felix, heu nimium felix, si litora tantum
     numquam Dardaniae tetigissent nostra carinae.
     


Catullus:



     Iuppiter omnipotens, utinam non tempore primo
     Cnosia Cecropiae tetigissent litora puppes.
     [43] Magna ossa lacertosque
     extulit
     


Lucilius in septimo decimo:



     magna ossa lacertique
     apparent homini
     [44] placidam per membra quietem
     irrigat
     


Furius in primo:

     mitemque rigat per pectora somnum.
Et Lucretius in quarto:



     nunc quibus ille modis somnus per membra quietem
     inrigat.
     [45] Camposque liquentes.
     


Lucretius in sexto [simile de mari]:



     et liquidam molem camposque natantes ....
     [46] et geminos, duo fulmina belli, Scipiadas.
     


Lucretius in tertio:



     Scipiades, belli fulmen, Carthaginis horror.
     [47] Et ora
     tristia temptantum sensu torquebit amaro.
     


Lucretius in secundo:



     foedo pertorquent ora sapore.
     [48] Morte obita quales fama est volitare figuras.
     


Lucretius in primo:



     cernere uti videamur eos audireque coram,
     morte obita quorum tellus amplectitur ossa.
     


Hinc est et illud Vergilii:



     et patris Anchisae gremio complectitur ossa.
     [49] Ora modis attollens pallida miris.
     


Lucretius in primo:



     sed quaedam simulacra modis pallentia miris.
     [50] Tum gelidus toto manabat corpore sudor.
     


Ennius in sexto decimo:



     tunc timido manat ex omni corpore sudor.
     [51] Labitur uncta vadis abies
     


Ennius in quarto decimo:



     labitur uncta carina, volat super impetus undas.
     [52] Ac ferreus ingruit imber.
     


Ennius in octavo:



     hastati spargunt hastas, fit ferreus imber.
     [53] Apicem tamen incita summum
     hasta tulit.
     


Ennius in sexto [decimo]:



     tamen induvolans secum abstulit hasta
     insigne.
     [54] Pulverulentus eques furit: omnes arma requirunt.
     


Ennius in sexto:



     balantum pecudes quatit: omnes arma requirunt.
     [55] Nec visu facilis nec dictu adfabilis ulli.
     


Accius in Philoctete:



     quem neque tueri contra neque adfari queas.
     [56] Aut spoliis ego iam raptis laudabor opimis
     aut leto insigni.
     


Accius in Armorum iudicio:



     nam tropaeum ferre me a forti viro
     pulchrum est; si autem vincar, vinci a tali nullum
     est probrum.
     [57] Nec si miserum Fortuna Sinonem
     finxit, vanum etiam mendacemque improba finget.
     


Accius in Telepho:



     nam si a me regnum Fortuna atque opes
     eripere quivit, at virtutem nequit.
     [58] Disce, puer, virtutem ex me verumque laborem,
     fortunam ex aliis.
     


Accius in Armorum iudicio:



     virtuti sis par, dispar fortunis patris.
     [59] Iam iam nec maxima Iuno
     nec Saturnius haec oculis pater aspicit aequis.
     


Accius in Antigona:



     iam iam neque di regunt,
     neque profecto deum summus rex omnibus curat.
     [60] Num capti potuere capi? Num incensa cremavit
     Troia viros?
     


Ennius in decimo, cum de Pergamis loqueretur:



     quae neque Dardaniis campis potuere perire
     nec cum capta capi nec cum combusta cremari.
     [61] Multi praeterea, quos fama obscura recondit.
     


Ennius in Alexandro:



     multi alii adventant, paupertas quorum obscurat
     nomina.
     [62] Audentes fortuna iuvat.
     


Ennius in septimo:



     fortibus est fortuna viris data.
     [63] Recoquunt patrios fornacibus enses
     


et

     curvae rigidum falces conflantur in ensem.
Lucretius in quinto:



     inde minutatim processit ferreus ensis
     versaque in obscenum species est falcis aënae.
     [64] Pocula sunt fontes liquidi atque exercita cursu
     flumina.
     


Lucretius in quinto:



     at sedare sitim fluvii fontesque vocabant.
     [65] Quos rami fructus, quos ipsa volentia rura
     sponte tulere sua, carpit.
     


Lucretius in quinto:



     quod sol atque imbres dederant, quod terra crearat
     sponte sua, satis id placabat pectora donum.
     


2. [1] Post versus ab aliis vel ex integro vel ex parte
translatos, vel quaedam immutando verba tamquam fuco alio
tinctos, nunc locos locis componere sedet animo, ut unde formati
sint quasi de speculo cognoscas.



     [2] Nec sum animi dubius, verbis ea vincere magnum
     quam sit et angustis hunc addere rebus honorem.
     Sed me Parnassi deserta per ardua dulcis
     raptat amor: iuvat ire iugis, qua nulla priorum
     Castaliam molli devertitur orbita clivo.
     


[3] Lucretius in primo:



     nec me animi fallit quam sint obscura, sed acri
     percussit thyrso laudis spes magna meum cor
     et simul incussit suavem mi in pectus amorem
     Musarum, quo nunc instinctus mente vigenti
     avia Pieridum peragro loca nullius ante
     trita solo.
     


[4] Accipite et alterum locum Maronis illi unde traxerat
comparandum, ut eundem colorem ac paene similem sonum loci
utriusque reperias. Vergilius:



     si non ingentem foribus domus alta superbis
     mane salutantum totis vomit aedibus undam,
     nec varios inhiant pulchra testudine postes
     


et mox:



     at secura quies et nescia fallere vitam,
     dives opum variarum, at laetis otia fundis,
     speluncae vivique lacus, at frigida tempe
     mugitusque boum mollesque sub arbore somni
     non absunt, illic saltus ac lustra ferarum
     et patiens operum exiguoque adsueta iuventus.
     


[5] Lucretius in libro secundo:



     si non aurea sunt iuvenum simulacra per aedes
     lampadas igniferas manibus retinentia dextris,
     lumina nocturnis epulis ut suppeditentur,
     nec domus argento fulgens auroque renidens
     nec citharam reboant laqueata aurataque templa,
     cum tamen inter se prostrati in gramine molli
     propter aquae rivum sub ramis arboris altae
     non magnis opibus iucunde corpora curant,
     praesertim cum tempestas arridet et anni
     tempora conspergunt viridantes floribus herbas.
     [6] Non umbrae altorum nemorum, non mollia possunt
     prata movere animum, non qui per saxa volutus
     purior electro campum petit amnis.
     


Lucretius in secundo:



     nec tenerae salices atque herbae rore virentes
     fluminaque ulla queunt summis labentia ripis
     oblectare animum subitamque avertere curam.
     


[7] Ipsius vero pestilentiae, quae est in tertio Georgicorum,
color totus et liniamenta paene omnia tracta sunt de descriptione
pestilentiae quae est in sexto Lucretii. Nam Vergiliana incipit:



     hic quondam morbo caeli miseranda coorta est
     tempestas, totoque autumni incanduit aestu
     et genus omne neci pecudum dedit, omne ferarum.
     


Lucretii vero sic incipit:



     haec ratio quondam morborum et mortifer aestus
     finibus in Cecropis funestos reddidit agros
     vastavitque vias, exhausit civibus urbem.
     


[8] Sed quatenus totum locum utriusque ponere satis longum est,
excerpam aliqua ex quibus similitudo geminae descriptionis
appareat. Vergilius ait:



     tum vero ardentes oculi atque attractus ab alto
     spiritus, interdum gemitu gravis, imaque longo
     ilia singultu tendunt, it naribus ater
     sanguis et oppressas fauces premit aspera lingua.
     


[9] Lucretius ait:



     principio caput incensum fervore gerebant,
     et duplices oculos suffusa luce rubentes.
     Sudabant etiam fauces intrinsecus artae
     sanguine, et ulceribus vocis via saepta coibat,
     atque animi interpres manabat lingua cruore,
     debilitata malis, motu gravis, aspera tactu.
     


[10] Vergilius ait:

     haec ante exitium primis dant signa diebus,
et quae darent signa supra retulit, id est:



     demissae aures, incertus ibidem
     sudor et ille quidem morituris frigidus, aret
     pellis et attactu tractanti dura resistit.
     


[11] Lucretius ait:



     multaque praeterea mortis tunc signa dabantur:
     perturbati animi, mens in maerore metuque,
     triste supercilium, furiosus vultus et acer,
     sollicitae porro plenaeque sonoribus aures,
     creber spiritus aut ingens raroque coortus,
     sudorisque madens per collum splendidus umor,
     tenuia sputa, minuta, croci contacta colore
     salsaque, per fauces raucas vix edita tussis.
     


[12] Vergilius ait:



     profuit inserto latices infundere cornu
     Lenaeos: ea visa salus morientibus una.
     Mox erat hoc ipsum exitio.
     


Lucretius ait:



     nec ratio remedi communis certa dabatur:
     nam quod alis dederat vitalis aëris auras
     volvere in ore licere et caeli templa tueri,
     hoc aliis erat exitio letumque parabat.
     


[13] Vergilius ait:



     praeterea nec mutari iam pabula refert
     quaesitaeque nocent artes, cessere magistri.
     


Lucretius ait:



     nec requies erat ulla mali: defessa iacebant
     corpora, mussabat tacito medicina timore.
     


[14] Vergilius ait:



     ipsis est aër avibus non aequus et illae
     praecipites alta vitam sub nube relinquunt.
     


Lucretius ait:



     nec tamen omnino temere illis sedibus ulla
     comparebat avis nec tristia saecla ferarum
     exsuperant silvis, languebant pleraque morbo
     et moriebantur.
     


Nonne vobis videntur membra huius descriptionis ex uno fonte
manasse?



     [15] Sed rursus locos alios comparemus:
     gaudent perfusi sanguine fratrum,
     exilioque domos et dulcia limina mutant.
     


Lucretius in tertio:



     sanguine civili rem conflant divitiasque
     conduplicant avidi, caedem caede accumulantes;
     crudeles gaudent in tristi funere fratris.
     [16] Multa dies variusque labor mutabilis aevi
     rettulit in melius: multos alterna revisens
     lusit et in solido rursus fortuna locavit.
     


Ennius in octavo:



     multa dies in bello conficit unus ...
     et rursus multae fortunae forte recumbunt.
     Haud quaquam quemquam semper fortuna secuta est.
     [17] O praestans animi iuvenis, quantum ipse feroci
     virtute exsuperas, tanto me impensius aequum est
     consulere atque omnes metuentem expendere causas.
     


Accius in Antigona:



     quanto magis te istiusmodi esse intellego,
     tanto, Antigona, magis me par est tibi consulere et
     parcere.
     [18] O lux Dardaniae, spes o fidissima Teucrum
     


et reliqua. Ennius in Alexandro:



     o lux Troiae, germane Hector,
     quid ita cum tuo lacerato corpore, miser?
     Aut qui te sic respectantibus tractavere nobis?
     [19] Frena Pelethronii Lapithae gyrosque dedere
     impositi dorso atque equitem docuere sub armis
     insultare solo et gressus glomerare superbos.
     


Varius de morte:



     quem non ille sinit lentae moderator habenae
     qua velit ire, sed angusto prius ore coercens
     insultare docet campis fingitque morando.
     [20] Talis amor Daphnin, qualis cum fessa iuvencum
     per nemora atque altos quaerendo bucula lucos
     propter aquae rivum viridi procumbit in ulva
     perdita nec serae meminit decedere nocti.
     


Varius de morte:



     ceu canis umbrosam lustrans Gortynia vallem,
     si veteris potuit cervae comprendere lustra,
     saevit in absentem et circum vestigia lustrans
     aethera per nitidum tenues sectatur odores.
     Non amnes illam medii, non ardua tardant
     †perdita† nec serae meminit decedere nocti.
     [21] Nec te tua funera mater
     produxi pressive oculos aut vulnera lavi.
     


Ennius in Cresphonte:



     neque terram inicere neque cruenta convestire corpora
     mihi licuit neque miserae lavere lacrimae salsum sanguinem.
     [22] Namque canebat uti magnum per inane coacta
     semina terrarumque animaeque marisque fuissent,
     et liquidi simul ignis, ut his exordia primis
     omnia et ipse tener mundi concreverit orbis,
     tum durare solum et discludere Nerea ponto
     coeperit et rerum paulatim sumere formas,
     iamque novum terrae stupeant lucescere solem.
     


[23] Lucretius in quinto, ubi de confusione orbis ante hunc
statum loquitur:



     hic neque tum solis rota cerni lumine claro
     altivolans poterat, neque magni sidera mundi,
     nec mare nec caelum, nec denique terra nec aër
     nec similis nostris rebus res ulla videri,
     sed nova tempestas quaedam molesque coorta.
     Diffugere inde loci partes coepere paresque
     cum paribus iungi res et discludere mundum
     membraque dividere et magnas disponere partes.
     


[24] Et infra:



     hoc est, a terris magnum secernere caelum
     et seorsum mare, uti secreto umore pateret,
     seorsus item puri secretique aetheris ignes.
     


Et infra:



     omnia enim magis haec ex levibus atque rotundis
     <seminibus>.
     [25] Cum fatalis equus saltu super ardua venit
     Pergama et armatum peditem gravis attulit alvo.
     


Ennius in Alexandro:



     nam maximo
     saltu superabit gravidus armatis equus
     qui suo partu ardua perdat Pergama.
     [26] Tum pater omnipotens, rerum cui summa potestas,
     infit: eo dicente deum domus alta silescit
     et tremefacta solo tellus, silet arduus aether,
     tum venti posuere, premit placida aequora pontus.
     


Ennius in Scipione:



     mundus caeli vastus constitit silentio
     et Neptunus saevus undis asperis pausam dedit.
     Sol equis iter repressit ungulis volantibus,
     constitere amnes perennes, arbores vento vacant.
     [27] Itur in antiquam silvam, stabula alta ferarum.
     Procumbunt piceae, sonat icta securibus ilex
     fraxineaeque trabes, cuneis et fissile robur
     scinditur, advolvunt ingentes montibus ornos.
     


Ennius in sexto:



     incedunt arbusta per alta, securibus caedunt,
     percellunt magnas quercus, exciditur ilex,
     fraxinus frangitur atque abies consternitur alta,
     pinus proceras pervortunt, omne sonabat
     arbustum fremitu silvai frondosai.
     [28] Diversi magno ceu quondam turbine venti
     confligunt Zephyrusque Notusque et laetus Eois
     Eurus equis.
     


Ennius in septimo decimo:



     concurrunt veluti venti, cum spiritus Austri
     imbricitor Aquiloque suo cum flamine contra
     indu mari magno fluctus extollere certant.
     [29] Nec tamen, haec cum sint hominumque
     boumque labores
     versando terram experti, nihil improbus anser
     <Strymoniaeque grues et amaris intiba fibris>
     <officiunt aut umbra nocet>.
     


Lucretius in quinto:



     Sed tamen interdum magno quaesita labore,
     cum iam per terras frondent atque omnia florent,
     aut nimiis torrens fervoribus aetherius sol
     aut subiti perimunt imbres gelidaeque pruinae,
     flabraque ventorum violento turbine vexant.
     


[30] Sunt alii loci plurimorum versuum quos Maro in opus suum cum
paucorum immutatione verborum a veteribus transtulit. Et quia
longum est numerosos versus ex utroque transcribere, libros
veteres notabo, ut qui volet illic legendo aequalitatem locorum
conferendo miretur. [31] In primo Aeneidos tempestas describitur,
et Venus apud Iovem queritur de periculis filii, et Iuppiter eam
de futurorum prosperitate solatur. Hic locus totus sumptus a
Naevio est ex primo libro belli Punici. Illic enim aeque Venus,
Troianis tempestate laborantibus, cum Iove queritur, et sequuntur
verba Iovis filiam consolantis spe futurorum. [32] Item de
Pandaro et Bitia aperientibus portas locus acceptus est ex libro
quinto decimo Ennii, qui induxit Histros duos in obsidione
erupisse porta et stragem de obsidente hoste fecisse.

[33] Nec Tullio compilando, dummodo undique ornamenta sibi
conferret, abstinuit:



     O fama ingens, ingentior armis,
     vir Troiane ...
     


Nempe hoc ait Aeneam famam suam factis fortibus supergressum, cum
plerumque fama sit maior rebus. Sensus hic in Catone Ciceronis
est his verbis: "contingebat in eo quod plerisque contra solet,
ut maiora omnia re quam fama viderentur: id quod non saepe
evenit, ut expectatio cognitione, aures ab oculis vincerentur."

[34] Item:

     proximus huic, longo sed proximus intervallo.
Cicero in Bruto: "duobus igitur summis Crasso et Antonio
Philippus proximus accedebat, sed longo intervallo tamen
proximus."

3. [1] Sunt quaedam apud Vergilium quae ab Homero creditur
transtulisse, sed ea docebo a nostris auctoribus sumpta qui
priores haec ab Homero in carmina sua traxerant. Quod quidem
summus Homericae laudis cumulus est quod cum ita a plurimis
adversus eum vigilatum sit coactaeque omnium vires manum contra
fecerint, "ille velut pelagi rupes immota resistit."

[2] Homerus de Aiacis forti pugna ait:



     Αἴας δ᾽ οὐκέτ᾽ ἔμιμνε• βιάζετο γὰρ βελέεσσι•
     δάμνα μιν Ζηνός τε νόος καὶ Τρῶες ἀγαυοὶ
     βάλλοντες• δεινὴν δὲ περὶ κροτάφοισι φαεινὴ
     πήληξ βαλλομένη καναχὴν ἔχε, βάλλετο δ᾽ αἰεὶ
     κὰπ φάλαρ᾽ εὐποίηθ᾽• ὃ δ᾽ ἀριστερὸν ὦμον ἔκαμνεν
     ἔμπεδον αἰὲν ἔχων σάκος αἰόλον• οὐδ᾽ ἐδύναντο
     ἀμφ᾽ αὐτῷ πελεμίξαι ἐρείδοντες βελέεσσιν.
     Αἰεὶ δ᾽ ἀργαλέῳ ἔχετ᾽ ἄσθματι, κὰδ δέ οἱ ἰδρὼς
     πάντοθεν ἐκ μελέων ῥέεν ἄσπετος, οὐδέ πῃ εἶχεν
     ἀμπνεῦσαι• πάντῃ δὲ κακὸν κακῷ ἐστήρικτο.
     


[3] Hunc locum Ennius in quinto decimo ad pugnam Aelii tribuni
his versibus transfert:



     undique conveniunt velut imber tela tribuno:
     configunt parmam, tinnit hastilibus umbo,
     aerato sonitu galeae, sed nec pote quisquam
     undique nitendo corpus discerpere ferro.
     Semper abundantes hastas frangitque quatitque.
     Totum sudor habet corpus multumque laborat,
     nec respirandi fit copia. Praepete ferro
     Histri tela manu iacientes sollicitabant.
     


[4] Hinc Vergilius eundem locum de incluso Turno gratia
elegantiore composuit:



     ergo nec clipeo iuvenis subsistere tantum
     nec dextra valet, obiectis sic undique telis
     obruitur. Strepit adsiduo cava tempora circum
     tinnitu galea et saxis solida aera fatiscunt
     discussaeque iubae capiti nec sufficit umbo
     ictibus: ingeminant hastis et Troes et ipse
     fulmineus Mnestheus. Tum toto corpore sudor
     liquitur et piceum —nec respirare potestas—
     fulmen agit, fessos quatit aeger anhelitus artus.
     


[5] Homerus ait:

     ἀσπὶς ἄρ᾽ ἀσπίδ᾽ ἔρειδε, κόρυς κόρυν, ἀνέρα δ᾽ ἀνήρ.
Furius in quarto annali:

     pressatur pede pes, mucro mucrone, viro vir.
Hinc Vergilius ait:

     haeret pede pes densusque viro vir.
[6] Homeri est:

     οὐδ᾽ εἴ μοι δέκα μὲν γλῶσσαι, δέκα δὲ στόματ᾽ εἶεν.
Hunc secutus Hostius poeta in libro secundo belli Histrici ait:



     non si mihi linguae
     centum atque ora sient totidem vocesque liquatae.
     


Hinc Vergilius ait:

     non mihi si linguae centum sint oraque centum.
[7] Homerica descriptio est equi fugientis in haec verba:



     ὡς δ᾽ ὅτε τις στατὸς ἵππος, ἀκοστήσας ἐπὶ φάτνῃ,
     δεσμὸν ἀπορρήξας θείῃ πεδίοιο κροαίνων,
     εἰωθὼς λούεσθαι ἐϋρρεῖος ποταμοῖο,
     κυδιόων• ὑψοῦ δὲ κάρη ἔχει, ἀμφὶ δὲ χαῖται
     ὤμοις ἀΐσσονται• ὃ δ᾽ ἀγλαΐηφι πεποιθὼς,
     ῥίμφά ἐ γοῦνα φέρει μετά τ᾽ ἤθεα καὶ νομὸν ἵππων.
     


[8] Ennius hinc traxit:



     et tum, sicut equus qui de praesepibus fartus
     vincla suis magnis animis abrupit et inde
     fert sese campi per caerula laetaqua prata
     celso pectore: saepe iubam quassat simul altam,
     spiritus ex anima calida spumas agit albas.
     


Vergilius:

     qualis ubi abruptis fugit praesepia vinclis
et cetera. [9] Nemo ex hoc viles putet veteres poetas, quod
versus eorum scabri nobis videntur. Ille enim stilus Enniani
saeculi auribus solus placebat, et diu laboravit aetas secuta ut
magis huic molliori filo adquiesceretur. Sed ulterius non moror
Caecinam quin et ipse prodat quae meminit Maronem ex antiquitate
transtulisse.»

4. [1] Tum Caecina: «In versibus vel in locis quantum sibi Maro
ex antiquitate quaesiverit, Rufius ut memor et veteris et novae
auctorum copiae disseruit. Ego conabor ostendere hunc
studiosissimum vatem et de singulis verbis veterum aptissime
iudicasse et inseruisse electa operi suo verba, quae nobis nova
videri facit incuria vetustatis. [2] Vt ecce "addita" pro inimica
et infesta quis non aestimet poetam arbitrio suo novum verbum
sibi voluisse fabricari? Sed non ita est. Nam quod ait:



     nec Teucris addita Iuno
     usquam aberit,
     


id est adfixa et per hoc infesta, hoc iam dixerat Lucilius in
libro quarto decimo his versibus:



     si mihi non praetor siet additus atque agitet me,
     non male sit: ille, ut dico, me exenterat unus.
     [3] Mane salutantum totis vomit aedibus undam.
     


Pulchre "vomit undam" —et antique, nam Ennius ait,

     et Tiberis flumen vomit in mare salsum,
unde et nunc vomitoria in spectaculis dicimus, unde homines
glomeratim ingredientes in sedilia se fundunt. [4] Agmen pro actu
et ductu quodam ponere non inelegans est ut:

     leni fluit agmine Thybris —
immo et antiquum est, Ennius enim in quinto ait,

     quod per amoenam urbem leni fluit agmine flumen.
[5] Quod ait

     crepitantibus urere flammis,
non novum usurpavit verbum, sed prior Lucretius in sexto posuit:



     nec res ulla magis quam Phoebi Delphica laurus
     terribili sonitu flamma crepitante crematur.
     [6] Tum ... ferreus hastis
     horret ager.
     


'Horret' mire se habet, sed et Ennius in quarto decimo:

     horrescit telis exercitus asper utrimque,
et in Erectheo:

     arma arrigunt, horrescunt tela,
et in Scipione:

     sparsis hastis longis campus splendet et horret.
Sed et ante omnes Homerus:



     ἔφριξεν δὲ μάχη φθισίμβροτος ἐγχείῃσιν.
     [7] Splendet tremulo sub lumine pontus.
     


"Tremulum lumen" de imagine rei ipsius expressum est. Sed prior
Ennius in Melanippe,

     lumine sic tremulo terra et cava caerula candent,
et Lucretius in sexto:



     praeterea solis radiis iactatur aquai
     umor et in lucem tremulo rarescit ab aestu.
     [8] Hic candida populus antro
     imminet et lentae texunt umbracula vites.
     


Sunt qui aestiment hoc verbum "umbracula" Vergilio auctore
compositum, cum Varro rerum divinarum libro decimo dixerit:
"nonnullis magistratibus in oppido id genus umbraculi concessum";
et Cicero in quinto de legibus: "visne igitur —quoniam sol
paululum a meridie iam devexus videtur, neque dum satis ab his
novellis arboribus omnis hic locus opacatur— descendatur ad Lirim
eaque quae restant in illis alnorum umbraculis persequamur?"
Similiter in Bruto: "Sed ut e Theophrasti doctissimi hominis
umbraculis [...]"



     [9] Transmittunt cursu campos atque agmina cervi
     pulverulenta fuga glomerant.
     


Quod ait speciose "transmittunt" pro "transeunt", sic et
Lucretius in secundo:



     et circumvolitant equites mediosque repente
     transmittunt valido quatientes impete campos.
     


Sed et "Paestanum et Vibonensem", Cicero ait, "pedibus aequis
transmisimus," quod est "transivimus".



     [10] Quam tota cohors imitata relictis
     ad terram defluxit equis.
     


Sic Furius in primo:



     ille gravi subito devinctus vulnere habenas
     misit equi lapsusque in humum defluxit et armis
     reddidit aeratis sonitum.
     [11] Tum durare solum et discludere Nerea ponto
     coeperit.
     


Ferit aures nostras hoc verbum "discludere" ut novum, sed prior
Lucretius in quinto:



     diffugere inde loci partes coepere paresque
     cum paribus iungi res et discludere mundum.
     [12] Pastorem, Tityre, pingues
     pascere oportet oves, deductum dicere carmen.
     


"Deductum" pro "tenui et subtili" eleganter positum est: sic
autem et Afranius in Virgine:



     verbis pauculis
     respondit tristis voce deducta <mihi>
     malleque se non quiesse dixit.
     


Item apud Cornificium:

     deducta mihi voce garrienti.
[13] Sed haec ab illo fluxerunt quod Pomponius in Atellania quae
Kalendae Martiae inscribitur ait:



     vocem deducas oportet, ut mulieris videantur
     verba. —Iube modo adferatur munus, ego
     vocem reddam
     tenuem et tinnulam,
     


et infra:



     etiam nunc vocem deducam.
     [14] Proiectaque saxa Pachyni
     radimus ...
     


"Proiecta", si secundum consuetudinem dicatur, intelligitur
"abiecta", si secundum veteres, "porrecta" "porro iacta", ut
alibi ait,



     proiecto dum pede laevo
     aptat se pugnae.
     


[15] Sed et Sisenna in secundo dixit: "et Marsi propius succedunt
atque ita scutis proiectis tecti saxa certatim lenta manibus
coniciunt in hostes." Et in eodem: "vetus atque ingens erat arbor
ilex, quae circum proiectis ramis maiorem partem loci summi
tegebat." Et Lucretius in tertio:



     quamlibet immani proiectu corporis exstet.
     [16] Et tempestivam silvis evertere pinum.
     


Hoc verbum de pino "tempestivam" a Catone sumpsit, qui ait,
"pineam nuc<eam hanc atque aliam materiem omn>em cum effodies,
luna decrescente eximito post meridiem, sine vento austro; tum
vero erit tempestiva cum semen suum maturum erit."

[17] Inseruit operi suo et Graeca verba, sed non primus hoc
ausus; auctorum enim veterum audaciam secutus est.

     [18] Dependent lychni laquearibus aureis,
sicut Ennius in nono:

     lychnorum lumina bis sex,
et Lucretius in quinto:



     quin etiam nocturna tibi, terrestria quae sunt,
     lumina, pendentes lychni.
     


Lucilius in primo:



     porro "clinopodas" "lychnosque" ut diximus σεμνῶς
     ante "pedes lecti" atque "lucernas".
     


[19] Et quod dixit,



     nec lucidus aethra
     siderea polus.
     


Ennius prior dixerat in sexto decimo:



     interea fax
     occidit Oceanumque rubra tractim obruit aethra.
     


Et Iulius in Teuthrante:



     flammeam per aethram late fervidam ferri facem.
     [20] Daedala Circe,
     


quia Lucretius dixerat:



     daedala tellus.
     [21] Reboant silvaeque et longus Olympus,
     


quia est apud Lucretium:

     nec cithara reboant laqueata aurataque tecta.
[22] Sed hac licentia largius usi sunt veteres, parcius Maro:
quippe illi dixerunt et "pausam" et "machaeram" et "asotiam" et
"malachen" et alia similia. [23] Nec non et Punicis Oscisque
verbis usi sunt veteres, quorum imitatione Vergilius peregrina
verba non respuit, ut in illo

     silvestres uri adsidue
"uri" enim Gallica vox est, qua feri boves significantur.

     Et camuris hirtae sub cornibus aures
"camuris" peregrinum verbum est, id est in se redeuntibus. Et
forte nos quoque camaram hac ratione figuravimus.

5. [1] Multa quoque epitheta apud Vergilium sunt quae ab ipso
ficta creduntur, sed et haec a veteribus tracta monstrabo. Sunt
autem ex his alia simplicia, ut Gradivus, Mulciber, alia
composita ut Arquitenens, Vitisator. Sed prius de simplicibus
dicam.

     [2] Et discinctos Mulciber Afros:
Mulciber est Vulcanus, quod ignis sit et omnia mulceat ac domet.
Accius in Philoctete:



     heu Mulciber!
     Arma ignavo invicta es fabricatus manu,
     


et Egnatius de rerum natura libro primo:



     denique Mulciber ipse ferens altissima caeli
     †contingunt ....
     [3] Haedique petulci
     floribus insultent.
     


Lucretius in secundo:



     praeterea teneri tremulis in vocibus haedi
     corniferas norunt matres agnique petulci.
     


[4] Illud audaciae maximae videri possit, quod ait in Bucolicis:

     et liquidi simul ignis,
pro "puro" vel "lucido" seu pro "effuso et abundanti", nisi prior
hoc epitheto Lucretius usus fuisset in sexto:



     hac etiam fit uti de causa mobilis ille
     devolet in terram liquidi calor aureus ignis.
     


[5] "Tristis" pro "amaro" translatio decens est ut

     tristisque lupini,
et ita Ennius in libro Saturarum quarto:



     neque triste quaeritat sinapi,
     neque cepe maestum.
     


[6] "Auritos lepores" non Maro primus usurpat, sed Afranium
sequitur, qui in prologo ex persona Priapi ait:



     nam quod vulgo praedicant
     aurito me parente natum, non ita est.
     


[7] Et ut composita subiungam, quod ait Vergilius,

     vidit, turicremis cum dona imponeret aris,
iam Lucretius in secundo dixerat:



     nam saepe ante deum vitulus delubra decora
     turicremas propter mactatus concidit aras.
     [8] Quam pius Arquitenens
     


hoc epitheto usus est Naevius belli Punici libro secundo:



     deinde pollens sagittis inclitus arquitenens
     sanctusque Delphis prognatus Pythius Apollo.
     


Idem alibi:

     cum tu arquitenens, sagittis pollens dea
sed et Hostius libro secundo belli Histrici:



     dia Minerva simul, <simul> autem invictus Apollo
     arquitenens Latonius.
     [9] Silvicolae Fauni ...
     


Naevius belli Punici libro primo:

     silvicolae homines bellique inertes
Accius in Bacchis:



     et nunc silvicolae ignota invisentes loca.
     [10] Despiciens mare velivolum,
     


Laevius in Helena:



     tu qui
     permensus ponti maria alta
     velivola.
     


Ennius in quarto decimo:



     cum procul aspiciunt hostes accedere ventis
     navibus velivolis.
     


Idem in Andromache:



     rapit ex alto naves velivolas.
     [11] Vitisator curvam servans sub imagine falcem,
     


Accius in Bacchis:



     o Dionyse,
     pater optime vitisator, Semela
     genitus, Euhie.
     [12] Almaque curru
     noctivago Phoebe
     


Egnatius de rerum natura libro primo:



     roscida noctivagis astris labentibus Phoebe
     pulsa loco cessit concedens lucibus altis.
     [13] Tu nubigenas, invicte, bimembris ...,
     


Cornificius in Glauco:



     centauros foedare bimembres.
     [14] Caprigenumque pecus nullo custode per herbas,
     


Pacuvius in Paulo:

     quamvis caprigeno pecori grandior gressio est;
Accius in Philoctete:

     caprigenum trita ungulis;
idem in Minotauro:

     taurigeno semine ortum fuisse an humano?
[15] Decenter et his epithetis Vergilius usus est: pro sagitta
"volatile ferrum", et pro Romanis "gentemque togatam", quorum
altero Sueius, altero Laberius usus erat. Nam Sueius in libro
quinto ait,

     volucrumque volatile telum.
Ac Laberius in Ephebo:



     licentiam ac libidinem ut tollam petis
     togatae stirpis.
     


Idem infra:



     id circo ope nostra dilatatum est dominium
     togatae gentis.
     


6. [1] Figuras vero quas traxit de vetustate, si volentibus vobis
erit, cum repentina memoria suggesserit, enumerabo. Sed nunc
dicat volo Servius quae in Vergilio notaverit ab ipso figurata,
non a veteribus accepta, vel ausu poetico nove quidem sed
decenter usurpata. Cotidie enim Romanae indoli enarrando eundem
vatem, necesse est habeat huius adnotationis scientiam
promptiorem.» Placuit universis electio in reliqua suffecti, et
adhortati sunt Servium ut quae in se refusa sunt adnotaret.

[2] Ille sic incipit: «vates iste venerabilis varie modo verba,
modo sensus figurando multum Latinitati leporis adiecit. Qualia
sunt haec:

     supposita de matre nothos furata creavit,
ut ipsa creaverit quos creari fecit; [3] <et>



     tepidaque recentem
     caede locum,
     


cum locus recens caede nove dictus sit; et

     haec ait, et socii cesserunt aequore iusso,
pro eo quod iussi cesserunt; et

     caeso sparsurus sanguine flammas,
qui ex caesis videlicet profunditur; [4] <et>

     vota deum primo victor solvebat Eoo,
pro "quae dis vota sunt"; et

     me consortem nati concede sepulcro,
alius dixisset, "et me consortem nato concede sepulcri." Et

     illa viam celerans per mille coloribus arcum,
id est "per arcum mille colorum". [5] Et



     hic alii spolia occisis direpta Latinis
     coniciunt igni,
     


pro "in ignem". Et

     corpore tela modo atque oculis vigilantibus exit,
"tela exit" pro "vitat". Et

     senior leto canentia lumina solvit,
pro "vetustate senilia". [6] <Et>

     exesaeque arboris antro
pro "caverna". Et

     frontem obscenam rugis arat,
"arat" non nimie sed pulchre dictum. <Et>

     Ter secum ... aerato circumfert tegmine silvam,
pro "iaculis", et "vir gregis" pro "capro". [7] Et illa quam
pulchra sunt: "aquae mons", "telorum seges", "ferreus imber", ut
apud Homerum:

     λάϊνον ἕσσο χιτῶνα κακῶν ἕνεχ᾽, ὅσσα ἔοργας
et

     dona laboratae Cereris,
et



     oculisque aut pectore noctem
     accipit,
     


et

     vocisque offensa resultat imago,
et



     pacemque per aras
     exquirunt,
     


et



     paulatim abolere Sychaeum
     incipit.
     


[8] Saepe etiam verba pro verbis pulchre ponit:

     oraque corticibus sumunt horrenda cavatis,
"ora" pro "personis", et

     discolor unde auri per ramos aura refulsit.
Quid est enim "aura" auri, aut quemadmodum aura "refulget"? Sed
tamen pulchre usurpavit. Et

     simili frondescit virga metallo,
quam bene usus est "frondescit metallo"! [9] Et

     nigri cum lacte veneni
<...> nigro imponere nomen lactis? Et

     haud aliter iustae quibus est Mezentius irae,
"odio esse" aliquem usitatum, "irae esse" inventum Maronis est.

[10] Item de duobus incipit dicere et in unum desinit:



     interea reges, ingenti mole Latinus
     quadriiugo vehitur curru,
     


ut est apud Homerum:



     οἱ δὲ δύω σκόπελοι ὁ μὲν οὐρανὸν εὐρὺν ἱκάνει
     ὀξείῃ κορυφῇ, νεφέλη δέ μιν ἀμφιβέβηκεν.
     


Et



     protinus Orsilochum et Buten, duo maxima Teucrum
     corpora, sed Buten aversum cuspide fixit
     


et cetera.



     [11] Iuturnam misero. fateor, succurrere fratri
     suasi,
     


cum solitum sit dici "Iuturnae suasi", et

     urbem quam statuo, vestra est,
<pro "urbs quam statuo vestra est">; et



     tu modo, quos in spem statues submittere gentis,
     praecipuum iam inde a teneris impende laborem,
     


pro "in eos impende".



     [12] Facit pulcherrimas repetitiones:
     nam neque Parnassi vobis iuga, nam neque Pindi
     ulla moram fecere.
     Quae vobis, quae digna, viri, pro talibus ausis?
     Vidisti quo Turnus equo, quibus ibat in armis?
     [13] Nec interpositiones eius otiosae sunt:
     "si te nulla movet tantarum gloria rerum,
     at ramum hunc" —aperit ramum qui forte latebat—
     "agnoscis."
     "Vt sceptrum hoc" —dextra sceptrum nam forte
     gerebat—
     "numquam fronde levi ...".
     


[14] Et illa mutatio elegantissima est ut de quo loquebatur
subito ad ipsum verba converteret:



     ut bello egregias idem disiecerit urbes,
     Troiamque Oechaliamque et duros mille labores
     rege sub Eurystheo fatis Iunonis iniquae
     pertulerit: "tu nubigenas invicte bimembris ..."
     


et reliqua. [15] Illa vero intermissio

     quos ego —sed motos praestat componere fluctus
tracta est a Demosthene: ἀλλ᾽ ἐμοὶ μὲν•—οὐ βούλομαι δυσχερὲς
οὐδὲν εἰπεῖν ἀρχόμενος τοῦ λόγου, οὗτος δὲ ἐκ περιουσίας ἐμοῦ
κατηγορεῖ. [16] Haec vero quam poetica indignatio:



     "pro Iuppiter! Ibit
     hic?," ait,
     


haec miseratio:

     o patria, o rapti nequiquam ex hoste Penates!
Et illa trepidatio:



     ferte citi ferrum, date tela et scandite muros:
     hostis adest!,
     


et conquestio:



     mene igitur socium tantis adiungere rebus,
     Nise, fugis?
     


[17] Quid et illa excogitatio novorum intellectuum ut

     mentitaque tela,
et

     ferrumque armare veneno,
et

     cultusque feros mollire colendo,
<et>

     exuerint silvestrem animum,
et

     virgineumque alte bibit acta cruorem,
ut apud Homerum de hasta

     λιλαιομένη χροὸς ἆσαι
[18] et

     pomaque degenerant sucos oblita priores,
et

     glacie cursus frenaret aquarum,
et

     mixtaque ridenti colocasia fundit acantho,
et



     est mollis flamma medullas
     interea et tacitum vivit sub pectore vulnus,
     


et



     udo sub robore vivit
     stuppa vomens tardum fumum,
     


[19] et

     saevitque canum latratus in auras,
et

     caelataque amnem fundens pater Inachus urna,
et

     adfixae venis animasque in vulnera ponunt,
et quicquid de apibus dixit in virorum fortium similitudinem, ut
adderet quoque mores et studia et populos et proelia, quid plura,
ut et Quirites vocaret. [20] Dies me deficiet si omnia persequi
a Vergilio figurata velim, sed ex his quae dicta sunt omnia
similia lector diligens adnotabit.»

7. [1] Cum Servius ista dissereret, Praetextatus Avienum
Eustathio insusurrantem videns, «quin age», inquit, «Eustathi,
verecundiam Avieni probi adulescentis iuva et ipse publicato
nobis quod immurmurat.» [2] Eustathius «iam dudum», inquit,
«multa de Vergilio Servium gestit interrogare, quorum enarratio
respicit officium litteratoris, et tempus indulgeri optat quo de
obscuris ac dubiis sibi a doctiore fiat certior.» [3] Et
Praetextatus, «probo», inquit, «mi Aviene, quod ea de quibus
ambigis clam te esse non pateris. Vnde exoratus sit a nobis
doctissimus doctor ut te secum negotium habere patiatur, quia in
commune proficient quae desideras audire. Ne tu modo ultra cesses
aperire Servio viam de Vergilio disserendi.»

[4] Tunc Avienus totus conversus in Servium, «dicas volo»,
inquit, «doctorum maxime, quid sit quod Vergilius cum anxie
semper diligens fuerit in verbis pro causae merito vel atrocitate
ponendis, incuriose et abiecte in his versibus verbum posuit:



     candida succinctam latrantibus inguina monstris
     Dulichias vexasse rates.
     


"Vexasse" enim verbum est levis ac parvi incommodi nec tam atroci
casui congruens, cum repente homines a belua immanissima rapti
laniatique sint. [5] Sed et aliud huiuscemodi deprehendi:



     quis aut Eurysthea durum
     aut inlaudati nescit Busiridis aras?
     


Hoc enim verbum "inlaudati" non est idoneum ad exprimendam
sceleratissimi hominis detestationem, qui quod homines omnium
gentium immolare solitus fuit, non laude indignus, sed
detestatione exsecrationeque totius generis humani dignus est.
[6] Sed nec hoc verbum ex diligentia Vergiliana venire mihi
videtur,

     per tunicam squalentem auro:
non enim convenit dicere "auro squalentem" quoniam nitori
splendorique auri contraria sit squaloris inluvies.»

[7] Et Servius: «de verbo "vexasse" ita responderi posse
arbitror: vexasse grave verbum est tractumque ab eo videtur quod
est vehere in quo inest iam vis quaedam alieni arbitrii, non enim
sui potens est qui vehitur. Vexare autem, quod ex eo inclinatum
est, vi atque motu procul dubio vastiore est. [8] Nam qui fertur
et raptatur atque huc et illuc distrahitur, is "vexari" proprie
dicitur sicuti "taxare" pressius crebriusque est quam "tangere",
unde id procul dubio inclinatum est, et "iactare" multo fusius
largiusque est quam "iacere", unde id verbum traductum est,
"quassare" etiam quam "quatere" gravius violentiusque est. [9]
Non igitur quia vulgo dici solet vexatum esse quem fumo aut vento
aut pulvere, propterea debet vis vera atque natura verbi
deperire, quae a veteribus, qui proprie atque signate locuti
sunt, ita ut decuit conservata est. [10] M. Catonis verba sunt ex
oratione quam de Achaeis scripsit: "cumque Hannibal terram
Italiam laceraret atque vexaret." "Vexatam" Italiam dixit Cato ab
Hannibale, quando nullum calamitatis aut saevitiae aut
immanitatis genus reperiri queat quod in eo tempore Italia non
perpessa sit. [11] M. Tullius quarto in Verrem: "quae ab isto sic
spoliata atque direpta est, ut non ab hoste aliquo, qui tamen in
bello religionem et consuetudinis iura retineret, sed ut a
barbaris praedonibus vexata esse videatur."

[12] De "inlaudato" autem duo videntur responderi posse. Vnum est
eiusmodi: nemo quisquam tam efflictis est moribus quin faciat
aut dicat nonnumquam aliquid quod laudari queat. Vnde hic
antiquissimus versus vice proverbii celebratus est:

     πολλάκι γὰρ καὶ μωρὸς ἀνὴρ μάλα καίριον εἶπε.
[13] Sed enim qui omni in re atque omni tempore laude omni vacat,
is inlaudatus est isque omnium pessimus deterrimusque est, ac
sicuti omnis culpae privatio inculpatum facit, inculpatus autem
instar est absolutae virtutis, inlaudatus quoque igitur finis est
extremae malitiae. [14] Itaque Homerus non virtutibus
appellandis sed vitiis detrahendis laudare ampliter solet. Hoc
enim est:

     τὼ δ᾽ οὐκ ἄκοντε πετέσθην
et item illud:



     ἔνθ᾽ οὐκ ἂν βρίζοντα ἴδοις Ἀγαμέμνονα δῖον
     οὐδὲ καταπτώσσοντ᾽ οὐδ᾽ οὐκ ἐθέλοντα μάχεσθαι.
     


[15] Epicurus quoque simili modo maximam voluptatem privationem
detractionemque omnis doloris definivit his verbis: ὅρος τοῦ
μεγέθους τῶν ἡδονῶν <ἡ> παντὸς τοῦ ἀλγοῦντος ὑπεξαίρεσις. Eadem
ratione idem Vergilius "inamabilem" dixit Stygiam paludem: nam
sicut inlaudatum κατὰ στέρησιν laudis, ita inamabilem per amoris
στέρησιν detestatus est. [16] Altero modo inlaudatus ita
defenditur: "laudare" significat prisca lingua nominare
appellareque; sic in actionibus civilibus auctor laudari dicitur,
quod est nominari. Inlaudatus ergo est quasi inlaudabilis, id
est numquam nominandus, sicuti quondam a communi consilio Asiae
decretum est uti nomen eius qui templum Dianae Ephesiae
incenderat ne quis ullo in tempore nominaret.

[17] Tertium restat ex iis quae reprehensa sunt, quod "tunicam
squalentem auri" dixit. Id autem significat copiam densitatemque
auri in squamarum speciem intexti. "Squalere" enim dictum ab
squamarum crebritate asperitateque, quae in serpentum pisciumve
coriis visuntur. [18] Quam rem et alii et hic idem poeta locis
aliquot demonstrat: "quem pellis", inquit,

     in plumam squamis auro conserta tegebat,
et alio loco:



     iamque adeo rutilum thoraca indutus aënis
     horrebat squamis.
     


Accius in Pelopidibus ita scribit:



     eius serpentis squamae squalido auro et purpura
     praetextae.
     


[19] Quicquid igitur nimis inculcatum obsitumque aliqua re erat,
ut incuteret visentibus facie nova horrorem, id squalere
dicebatur. Sic in corporibus incultis squamosisque alta congeries
sordium "squalor" appellatur, cuius significationis multo
assiduoque usu totum id verbum ita contaminatum est, ut iam
"squalor" de re alia nulla quam de solis inquinamentis dici
coeperit.»

8. [1] «Gratum mihi est», Avienus ait, «quod de optimis dictis
male opinabar. Sed in hoc versu videtur mihi deesse aliquid:



     ipse Quirinali lituo parvaque sedebat
     succinctus trabea.
     


Si enim nihil deesse concedimus, restat ut fiat lituo et trabea
succinctus, quod est absurdissimum, quippe cum lituus sit virga
brevis in parte qua robustior est incurva, qua augures utuntur,
nec video qualiter lituo possit succinctus videri.»

[2] Respondit Servius: «sic hoc dictum est ut pleraque dici per
defectionem solent, veluti cum dicitur "M. Cicero, homo magna
eloquentia" et "Roscius, histrio summa venustate." Non plenum hoc
utrumque neque perfectum est, sed enim pro pleno ac perfecto
auditur. [3] Vt Vergilius alio in loco:

     victorem Buten immani corpore —
id est corpus immane habentem— et item alibi:



     in medium geminos immani pondere cestus
     proiecit,
     


ac similiter:

     domus sanie dapibusque cruentis.
[4] Sic igitur id quoque dictum videri debet: 'ipse Quirinali
lituo', id est lituum Quirinalem tenens. Quod minime mirandum
foret si ita dictum fuisset, Picus Quirinali lituo erat, sicuti
dicimus, statua grandi capite erat. Et "est" autem et "erat" et
"fuit" plerumque absunt cum elegantia sine detrimento sententiae.

[5] Sed quoniam facta litui mentio est, praetermittendum non est
quod posse quaeri animadvertimus, utrum a tuba lituus auguralis
appelletur, an tuba a lituo augurum lituus dicta sit. Vtrumque
enim pari forma et pariter in capite incurvum est. [6] Sed si, ut
quidam putant, tuba a sonitu lituus appellata est, ex illo
Homeri versu,

     λίγξε βιός,
necesse est ut virga auguralis a tubae similitudine lituus
vocetur. Vtitur autem vocabulo isto Vergilius et pro tuba, ut
ibi:

     et lituo pugnas insignis obibat et hasta.»
[7] Subiecit Avienus: «"maturate fugam" quid sit parum mihi
liquet. Contraria enim videtur mihi fuga maturitati, unde quid de
hoc verbo sentiendum sit quaeso me doceas.» [8] Et Servius:
«Nigidius, homo omnium bonarum artium disciplinis egregius,
"mature", inquit, "est quod neque citius neque serius sed medium
quiddam et temperatum est." Bene atque proprie Nigidius. Nam et
in frugibus et in pomis "matura" dicuntur quae neque cruda et
immitia sunt neque caduca et nimium cocta sed tempore suo
temperate adulta. [9] Hanc interpretationem Nigidianam divus
Augustus duobus verbis Graecis eleganter exprimebat. Nam et
dicere in sermonibus et scribere in epistulis solitum ferunt
σπεῦδε βραδέως, per quod monebat ut ad rem agendam simul
adhiberetur et industriae celeritas et tarditas diligentiae, ex
quibus duobus contrariis fit maturitas. [10] Sic ergo et
Vergilius inducit Neptunum discessum ventis imperantem ut et tam
cito discedant tamquam fugiant, et tamen flandi mediocritatem in
regressu teneant, tamquam mature, id est temperate abeuntes.
Veretur enim ne ipso discessu classi noceant dum raptu nimio
tamquam per fugam redeunt. [11] Idem Vergilius duo ista verba
"maturare" et "properare" tamquam plane contraria scitissime
separavit in his versibus:



     frigidus agricolas siquando continet imber,
     multa, forent quae mox caelo properanda sereno,
     maturare datur.
     


[12] Bene et eleganter duo ista verba divisit. Namque in
praeparatu rei rusticae per tempestates pluvias, quoniam ex
necessitate otium est, maturari potest: per serenas vero, quoniam
tempus instat, properari necesse est. [13] Sane cum
significandum est coactius quid et festinantius factum, rectius
hoc dicitur "praemature" factum quam "mature": sicuti Afranius
dixit in togata, cui Titulus nomen est:

     adpetis dominatum demens praemature praecocem
In quo versu animadvertendum est quod "praecocem" inquit non
"praecoquem", est enim casus eius rectus non "praecoquis" sed
"praecox".»

[14] Hic Avienus rursus interrogat: «cum Vergilius», inquit,
«Aenean suum tamquam omnia pium a contagione atrocis visus apud
inferos vindicaverit, et magis eum fecerit audire reorum gemitus
quam ipsa videre tormenta, in ipsos vero campos piorum libenter
induxerit, cur hoc tamen versu ostendit illi partem locorum,
quibus impii cohibebantur:

     vestibulum ante ipsum primisque in faucibus Orci?
Qui enim vestibulum et fauces vidit, intra ipsam aedem iam sine
dubitatione successit, aut si quid aliud de vestibuli vocabulo
intellegendum est, scire desidero.»

[15] Ad haec Servius: «pleraque sunt vocabula quibus vulgo utimur
neque tamen liquido advertimus quid ea ex vera proprietate
significent, sicuti est "vestibulum" in sermonibus celebre atque
obvium verbum, non omnibus tamen qui illo facile utuntur liquido
spectatum. Putant enim vestibulum esse partem domus priorem, quam
atrium vocant. [16] Sed Caecilius Gallus, vir doctissimus, in
libro de significatione verborum quae ad ius civile pertinent
secundo, vestibulum dicit esse non in ipsis aedibus neque aedium
partem sed locum ante ianuam domus vacuum, per quem de via aditus
accessusque ad fores aedium sit. Ipsa enim ianua procul a via
fiebat, area intersita quae vacaret. [17] Quae porro huic
vocabulo ratio sit quaeri multum solet, sed quae scripta apud
idoneos auctores legi proferre in medium non pigebit. [18] "Ve"
particula, sicuti quaedam alia, tum intentionem significat tum
minutionem. Nam "vetus" et "vehemens", alterum ab aetatis
magnitudine compositum elisumque est, alterum a nimio impetu et
vi mentis instructum. "Vecors" autem et "vesanus" privationem
significat sanitatis aut cordis. [19] Diximus autem superius eos
qui amplas domos antiquitus faciebant locum ante ianuam vacuum
relinquere solitos qui inter fores domus et viam medius esset.
[20] In eo loco qui dominum eius domus salutatum venerant
priusquam admitterentur consistebant, et neque in via stabant
neque intra aedes erant. Ab illa ergo grandis loci consistione et
quasi quadam stabulatione vestibula appellata sunt spatia in
quibus multum staretur ab advenientibus priusquam
intromitterentur in domum. [21] Alii consentientes vestibula
eadem esse quae diximus, in sensu tamen vocabuli dissentiunt.
Referunt enim non ad eos qui adveniunt, sed ad illos qui in domo
commanent, quoniam illic numquam consistunt, sed solius transitus
causa ad hunc locum veniunt exeundo sive redeundo. [22] Sive
igitur <ve> secundum priores per augmentum sive per secundos per
diminutionem intellegendum est, tamen vestibulum constat aream
dici quae a via domum dividit. Fauces autem iter angustum est per
quod ad vestibulum de via flectitur. [23] Ergo Aeneas cum videt
fauces atque vestibulum domus impiorum, non est intra domum nec
contactu aedium saevo execrabilique polluitur, sed de via videt
loca inter viam et aedes locata.»

9. [1] «"Bidentes" hostiae quid essent», inquit Avienus,
«interrogavi quendam de grammaticorum cohorte et ille "bidentes"
oves esse respondit idcircoque "lanigeras" adiectum, ut oves
planius demonstrarentur. [2] "Esto", inquam, "oves bidentes
dicantur. Sed quae ratio huius in ovibus epitheti scire" inquam
"volo." Atque ille nihil cunctatus "oves", inquit, "bidentes
dictae sunt quod duos tantum dentes habeant." "Vbi terrarum
quaeso te", inquam, "duos solos per naturam dentes habere oves
aliquando vidisti? Ostentum enim hoc est et factis piaculis
procurandum!" [3] Tum ille permotus mihi et inritatus "quaere",
inquit, "ea potius quae a grammatico quaerenda sunt: nam de ovium
dentibus opiliones percontator!" Facetias nebulonis hominis risi
et reliqui; sed te percontor quasi ipsius verborum naturae
conscium.»

[4] Tum Servius: «de numero dentium, quem ille opinatus est,
reprehendendus a me non est cum ipse iam riseris, verum
procurandum ne illud obrepat quod bidentes epitheton sit ovium,
cum Pomponius, egregius Atellanarum poeta, in Gallis Transalpinis
hoc scripserit:



     Mars, tibi voveo facturum, si unquam rediero,
     bidente verre.
     


[5] Publius autem Nigidius in libro quem de extis composuit
"bidentes" appellari ait non oves solas sed omnes hostias bimas.
Neque tamen dixit cur ita appellentur. [6] Sed in commentariis ad
ius pontificium pertinentibus legi "bidennes" primo dictas, D
littera ex superfluo, ut saepe adsolet, interiecta. Sic pro
"reire" "redire" dicitur et pro "reamare" "redamare", et
"redarguere", non "rearguere". Ad hiatum enim duarum vocalium
procurandum interponi solet D littera. [7] Ergo "bidennes" primum
dictae sunt quasi "biennes" et longo usu loquendi corrupta est
vox ex "bidennibus" in "bidentes". Hyginus tamen, qui ius
pontificium non ignoravit, in quinto librorum quos de Vergilio
fecit "bidentes" appellari scripsit hostias quae per aetatem duos
dentes altiores haberent, per quos ex minore in maiorem
transcendisse constaret aetatem.»

[8] Iterum quaerit Avienus in his versibus,



     frena Pelethronii Lapithae gyrosque dedere
     impositi dorso atque equitem docuere sub armis
     insultare solo et gressus glomerare superbos,
     


cur Vergilius equi officium equiti dederit: «nam insultare solo
et glomerare gressus equi constat esse, non equitis.» [9] «Bene»,
inquit Servius, «haec tibi quaestio nata est ex incuria veteris
lectionis. Nam quia saeculum nostrum ab Ennio et omni bibliotheca
vetere descivit, multa ignoramus, quae non laterent si veterum
lectio nobis esset familiaris. Omnes enim antiqui scriptores ut
hominem equo insidentem, ita et equum, cum portaret hominem,
"equitem" vocaverunt, et "equitare" non hominem tantum sed equum
quoque dixerunt. [10] Ennius libro Annalium septimo ait:



     denique vi magna quadrupes, eques atque elephanti
     proiciunt sese.
     


Numquid dubium est quin equitem in hoc loco ipsum equum dixerit,
cum addidisset illi epitheton quadrupes? [11] Sic et "equitare",
quod verbum e vocabulo equitis inclinatum est, et homo utens equo
et equus sub homine gradiens dicebatur. Lucilius namque, vir
adprime linguae Latinae scius, equum equitare dicit hoc versu:

     nempe hunc currere equum nos atque equitare videmus.
[12] Ergo et apud Maronem, qui antiquae Latinitatis diligens
fuit, ita intellegendum est:

     atque equitem docuere sub armis—
id est, docuerunt equum portando hominem—

     insultare solo et gressus glomerare superbos.»
[13] Subiecit Avienus:



     «cum iam trabibus contextus acernis
     staret equus:
     


scire vellem in equi fabrica casune an ex industria hoc genus
ligni nominaverit. Nam licet unum pro quolibet ligno ponere
poeticae licentiae sit, solet tamen Vergilius temeritatem
licentiae non amare, sed rationi certae in rerum vel nominum
ele[ctione] [...]»

 LIBER SEPTIMVS  


1. [1] PRIMIS mensis post epulas iam remotis et discursum
variantibus poculis minutioribus Praetextatus, «solet cibus»,
inquit, «cum sumitur, tacitos efficere, potus loquaces. At nos et
inter pocula silemus tamquam debeat seriis vel etiam philosophis
carere tractatibus tale convivium.»

[2] Et Symmachus: «verumne ita sentis, Vetti, ut philosophia
conviviis intersit et non tamquam censoria quaedam et plus nimio
reverenda materfamilias penetralibus suis contineatur, nec
misceat se Libero, cui etiam tumultus familiares sunt, cum ipsa
huius sit verecundiae ut strepitum non modo verborum, sed ne
cogitationum quidem in sacrarium suae quietis admittat? [3]
Doceat nos vel peregrina institutio et disciplina a Parthis
petita, qui solent cum concubinis, non cum coniugibus, inire
convivia, tamquam has et in vulgus produci et lascivire quoque,
illas non nisi domi abditas tueri deceat tectum pudorem. [4] An
ego censeam producendam philosophiam quo rhetorica venire ars et
professio popularis erubuit? Isocrates enim Graecus orator qui
verba prius libera sub numeros ire primus coegit, cum in convivio
a sodalibus oraretur ut aliquid in medium de eloquentiae suae
fonte proferret, hanc venia deprecatus est: "quae praesens",
inquit, "locus et tempus exigit ego non calleo, quae ego calleo
nec loco praesenti sunt apta nec tempori."»

[5] Ad haec Eustathius: «probo, Symmache, propositum tuum, quo
philosophiam ea quam maximam putas observatione veneraris, ut
tantum intra suum penetral aestimes adorandam. Sed si propter hoc
a conviviis exulabit, procul hinc facessant et alumnae eius,
honestatem dico et modestiam, nec minus cum sobrietate pietatem.
Quam enim harum dixerim minus esse venerabilem? Ita fit ut ab
huiusmodi coetibus relegatus matronarum talium chorus libertatem
conviviorum solis concubinis, id est vitiis et criminibus,
addicat. [6] Sed absit ut philosophia, quae in scholis suis
sollicite tractat de officiis convivalibus, ipsa convivia
reformidet, tamquam non possit rebus adserere quae solet verbis
docere, aut nesciat servare modum cuius in omnibus humanae vitae
actibus terminos ipsa constituit. Neque enim ita ad mensas invito
philosophiam ut non se ipsa moderetur, cuius disciplina est
rerum omnium moderationem docere. [7] Vt ergo inter te et Vettium
velut arbitrali iudicatione componam, aperio quidem philosophiae
tricliniorum fores, sed spondeo sic interfuturam, ne mensuram
notae sibi ac sectatoribus suis dispensationis excedat.»

[8] Tunc Rufius: «quia te unicum, Eustathi», inquit, «sectatorem
philosophiae nostra aetas tulit, oratus sis ut modum
dispensationis quam das ei convivanti nobis ipse patefacias.»

[9] Et Eustathius: «primum hoc eam scio servaturam, ut secum
aestimet praesentium ingenia convivarum, et si plures peritos vel
saltem amatores sui in convivii societate reppererit, sermonem
de se patietur agitari, quia velut paucae litterae mutae
dispersae inter multas vocales in societatem vocis facile
mansuescunt, ita rariores inperiti gaudentes consortio peritorum
aut consonant si qua possunt, aut rerum talium capiuntur auditu.
[10] Si vero plures ab institutione disciplinae huius alieni
sint, prudentibus, qui pauciores intererunt, sanciet
dissimulationem sui et patietur loquacitatem maiori parti
amiciorem sonare, ne rara nobilitas a plebe tumultuosiore
turbetur.

[11] Et haec una est de philosophiae virtutibus, quia cum orator
non aliter nisi orando probetur, philosophus non minus tacendo
pro tempore quam loquendo philosophatur. Sic ergo pauci qui
aderunt doctiores in consensum rudis consortii salva et intra se
quiescente veri notione migrabunt, ut omnis discordiae suspicio
facessat. [12] Nec mirum si doctus faciet quod fecit quondam
Pisistratus Athenarum tyrannus. Qui cum filiis suis rectum dando
consilium non obtinuisset adsensum atque ideo esset in simultate
cum liberis, ubi hoc aemulis causam fuisse gaudii comperit, ex
illa discordia sperantibus in domo regnantis nasci posse
novitatem, universitate civium convocata ait succensuisse quidem
se filiis non adquiescentibus patriae voluntati, sed hoc sibi
postea visum paternae aptius esse pietati, ut in sententiam
liberorum ipse concederet: sciret igitur civitas subolem regis
cum patre concordem. [13] Hoc commento spem detraxit
insidiantibus regnantis quieti. Ita in omni vitae genere
praecipueque in laetitia convivali omne quod videtur absonum in
unam concordiam soni salva innocentia redigendum est. Sic
Agathonis convivium, quia Socratas Phaedros Pausanias et
Erysimachos habuit, sic ea cena quam Callias doctissimis dedit,
Charmadam dico, Antisthenen et Hermogenen ceterosque his similes,
verbum nullum nisi philosophum sensit. [14] At vero Alcinoi vel
Didonis mensa quasi solis apta deliciis habuit haec Iopam illa
Phemium cithara canentes, nec deerant apud Alcinoum saltatores
viri, et apud Didonem Bitias sic hauriens merum ut se totum
superflua eius effusione prolueret. Nonne si quis aut inter
Phaeacas aut apud Poenos sermones de sapientia erutos
convivalibus fabulis miscuisset, et gratiam illis coetibus aptam
perderet et in se risum plane iustum moveret? Ergo prima eius
observatio erit aestimare convivas.

[15] Deinde ubi sibi locum patere viderit, non de ipsis
profunditatis suae inter pocula secretis loquetur, nec nodosas et
anxias, sed utiles quidem, faciles tamen, quaestiones movebit.
[16] Nam sicut inter illos qui exercitii genus habent in mediis
saltare conviviis, si quis ut se amplius exerceat vel ad cursum
vel ad pugilatum sodales lacessiverit, quasi ineptus relegabitur
ab alacritate consortii, sic apud mensam quando licet aptis
philosophandum est, ut crateri liquoris ad laetitiam nati
adhibeatur non modo Nympharum sed Musarum quoque admixtione
temperies. [17] Nam si, ut fateri necesse est, in omni conventu
aut tacendum est aut loquendum, quaeramus silentiumne conviviis
an et opportunus sermo conveniat. Nam si, ut apud Athenas Atticas
Areopagitae tacentes iudicant, ita inter epulas oportet semper
sileri, non est ultra quaerendum inter mensas philosophandum
necne sit. Si vero non erunt muta convivia, cur ubi sermo
permittitur, honestus sermo prohibetur, maxime cum non minus quam
dulcedo vini hilarent verba convivium? [18] Nam si Homeri
latentem prudentiam scruteris altius, delenimentum illud quod
Helena vino miscuit—

     νηπενθές τ᾽ ἄχολόν τε, κακῶν ἐπίληθον ἁπάντων—
non herba fuit, non ex India sucus, sed narrandi opportunitas
quae hospitem maeroris oblitum flexit ad gaudium. [19] Vlixis
enim praeclara facinora filio praesente narrabat:

     οἷον καὶ τόδ᾽ ἔρεξε καὶ ἔτλη καρτερὸς ἀνήρ.
Ergo paternam gloriam et singula eius facta fortia digerendo
animum filii fecit alacriorem, et ita credita est contra maerorem
vino remedium miscuisse.

[20] Quid hoc, inquis, ad philosophiam? Immo nihil tam cognatum
sapientiae quam locis et temporibus aptare sermones, personarum
quae aderunt aestimatione in medium vocata. [21] Alios enim
relata incitabunt exempla virtutum, alios beneficiorum, nonnullos
modestiae, ut et qui aliter agebant saepe auditis talibus ad
emendationem venirent. [22] Sic autem vitiis inretitos, si et hoc
in conviviis exegerit loquendi ordo, feriet philosophia non
sentientes, ut Liber pater thyrso ferit per obliquationem
circumfusae hederae latente mucrone, quia non ita profitebitur in
convivio censorem ut palam vitia castiget; [23] ceterum his
obnoxii repugnabunt et talis erit convivii tumultus ut sub
huiusmodi invitati videantur edicto:



     quod superest, laeti bene gestis corpora rebus
     procurate, viri, et pugnam sperate parati,
     


aut ut Homerus brevius et expressius dixit,

     νῦν δ᾽ ἔρχεσθ᾽ ἐπὶ δεῖπνον, ἵνα ξυνάγωμεν ἄρηα.
[24] Ergo si opportunitas necessariae reprehensionis emerserit,
sic a philosopho proficiscetur ut et tecta et efficax sit. Quid
mirum si feriet sapiens, ut dixi, non sentientes, cum interdum
sic reprehendat ut reprehensus hilaretur, nec tantum fabulis suis
sed interrogationibus quoque vim philosophiae nihil ineptum
loquentis ostendet? [25] Hanc ergo nullus honestus actus locusve,
coetus nullus excludat, quae ita se aptat ut ubique sic appareat
necessaria tamquam abesse illam nefas fuerit.»

2. [1] Et Avienus: «novas mihi duas disciplinas videris inducere,
interrogandi vel etiam reprehendendi ut alacritas utrimque his
ad quos sermo est excitetur, cum dolor semper reprehensionem vel
iustam sequatur: unde haec quae leviter attigisti fac quaeso
enarrando planiora.»

[2] «Primum», inquit Eustathius, «hoc teneas volo, non de ea me
reprehensione dixisse quae speciem accusationis habet, sed quae
vituperationis instar est. Hoc Graeci σκῶμμα vocant, non minus
quidem amarum quam accusatio, si importune proferatur, sed a
sapiente sic proferetur ut dulcedine quoque non careat.

[3] Et ut prius tibi de interrogatione respondeam, qui vult
amoenus esse consultor ea interrogat quae sunt interrogato
facilia responsu, et quae scit illum sedula exercitatione
didicisse. [4] Gaudet enim quisquis provocatur ad doctrinam suam
in medium proferendam, quia nemo vult latere quod didicit, maxime
si scientia quam labore quaesivit cum paucis illi familiaris et
plurimis sit incognita, ut de astronomia vel dialectica
ceterisque similibus. Tunc enim videntur consequi fructum
laboris, cum adipiscuntur occasionem publicandi quae didicerant
sine ostentationis nota, qua caret qui non ingerit sed invitatur
ut proferat. [5] Contra magnae amaritudinis est si coram multis
aliquem interroges quod non opima scientia quaesivit. Cogitur
enim aut negare se scire, quod extremum verecundiae damnum
putant, aut respondere temere et fortuito se eventui veri falsive
committere, unde saepe nascitur inscitiae proditio, et omne hoc
infortunium pudoris sui imputat consulenti. [6] Nec non et qui
obierunt maria et terras gaudent cum de ignoto multis vel
terrarum situ vel sinu maris interrogantur libenterque respondent
et describunt modo verbis, modo radio loca, gloriosum putantes
quae ipsi viderant aliorum oculis obicere. [7] Quid duces vel
milites? quam fortiter a se facta semper dicturiunt et tamen
tacent arrogantiae metu? Nonne hi si ut haec referant invitentur,
mercedem sibi laboris aestimant persolutam, remunerationem
putantes inter volentes narrare quae fecerant? [8] Adeo autem id
genus narrationum habet quendam gloriae saporem ut si invidivel
aemuli forte praesentes sint, tales interrogationes obstrependo
discutiant et alias inferendo fabulas prohibeant illa narrari
quae solent narranti laudem creare. [9] Pericula quoque
praeterita vel aerumnas penitus absolutas qui evasit ut referat
gratissime provocatur: nam qui adhuc in ipsis vel paululum
detinetur, horret admonitionem et formidat relatum. Ideo
Euripides expressit:

     ὡς ἡδύ τοι σωθέντα μεμνῆσθαι πόνων.
Adiecit enim σωθέντα ut ostenderet post finem malorum gratiam
relationis incipere. Et poeta vester adiciendo 'olim' quid aliud
nisi post emensa infortunia futuro tempore iuvare dicit memoriam
sedati laboris:

     forsan et haec olim meminisse iuvabit.
[10] Nec negaverim esse malorum genera quae non vult qui pertulit
vel transacta meminisse, nec minus interrogatus offenditur quam
cum in ipsis malis fuit, ut qui carnifices expertus est et
tormenta membrorum, ut qui infaustas pertulit orbitates vel cui
nota quondam adflicta censoria est. Cave interroges, ne videaris
obicere.

[11] Illum saepe, si potes, ad narrandum provoca, qui recitando
favorabiliter exceptus est, vel qui libere et feliciter
legationem peregit, vel qui ab imperatore comiter adfabiliterque
susceptus est, vel si quis tota paene classe a piratis occupata
seu ingenio seu viribus solus evasit, quia vix implet desiderium
loquentis rerum talium vel longa narratio. [12] Iuvat si quem
dicere iusseris amici sui repentinam felicitatem, quam sponte non
audebat vel dicere vel tacere, modo iactantiae modo malitiae
metu. [13] Qui venatibus gaudet interrogetur de silvae ambitu, de
ambage lustrorum, de venationis eventu. Religiosus si adest, da
illi referendi copiam quibus observationibus meruerit auxilia
deorum, quantus illi caerimoniarum fructus, quia et hoc genus
religionis existimant, numinum beneficia non tacere, adde quia
volunt et amicos se numinibus aestimari. [14] Si vero et senex
praesens est, habes occasionem qua plurimum illi contulisse
videaris, si eum interroges vel quae ad illum omnino non
pertinent. Est enim huic aetati loquacitas familiaris. [15] Haec
sciens Homerus quandam congeriem simul interrogantium Nestori
fecit offerri:



     ὦ Νέστορ Νηληϊάδη, σὺ δ᾽ ἀληθὲς ἐνίσπες·
     πῶς ἔθαν᾽ Ἀτρεΐδης εὐρυκρείων Ἀγαμέμνον;
     Ποῦ Μενέλαος ἔην; ...
     Ἦ οὐκ Ἄργεος ἦεν Ἀχαιϊκοῦ ...;
     


Tot loquendi semina interrogando congessit ut pruritum senectutis
expleret. [16] Et Vergilianus Aeneas gratum se ad omnia praebens
Euandro, varias illi narrandi occasiones ministrat. Neque enim
de una re aut altera requirit, sed



     singula laetus
     exquiritque auditque virum monimenta priorum,
     


et Euander consultationibus captus scitis quam multa narraverit.»

3. [1] Haec dicentem favor omnium excepit. Sed mox subiecit
Avienus: «vos omnes qui doctorum doctissimi adestis, oraverim ut
hortatu vestro Eustathius quae de scommate paulo ante dixerit
animetur aperire.» [2] Omnibusque ad hoc provocantibus ille
contexuit: «praeter κατηγορίαν, quae ψόγος est, et praeter
διαβολήν, quae delatio est, sunt alia duo apud Graecos nomina,
λοιδορία et σκῶμμα, quibus nec vocabula Latina reperio, nisi
forte dicas loedoriam exprobrationem esse ac directam
contumeliam, scomma enim paene dixerim morsum figuratum, quia
saepe fraude vel urbanitate tegitur ut aliud sonet, aliud
intellegas. [3] Nec tamen semper ad amaritudinem pergit, sed
nonnumquam his in quos iacitur et dulce est. Quod genus maxime
vel sapiens vel alias urbanus exercet praecipue inter mensas et
pocula, ubi facilis est ad iracundiam provocatio. [4] Nam sicut
in praecipiti stantem vel levis tactus impellit, ita vino vel
infusum vel aspersum parvus quoque dolor incitat in furorem. Ergo
cautius in convivio abstinendum scommate quod tectam intra se
habet iniuriam. [5] Tanto enim pressius haerent dicta talia quam
directae loedoriae, ut hami angulosi quam directi mucrones
tenacius infiguntur, maxime quia dicta huiusmodi risum
praesentibus movent, quo velut adsensus genere confirmatur
iniuria. [6] Est autem loedoria huiusmodi: oblitusne es quia
salsamenta vendebas? Scomma autem, quod diximus saepe contumeliam
esse celatam, tale est: meminimus quando bracchio te emungebas.
Nam cum res eadem utrobique dicta sit, illud tamen loedoria est,
quod aperte obiectum exprobratumque est, hoc scomma, quod
figurate. [7] Octavius, qui natu nobilis videbatur, Ciceroni
recitanti ait: "non audio quae dicis." Ille respondit: "certe
solebas bene foratas habere aures." Hoc eo dictum quia Octavius
Libys oriundus dicebatur, quibus mos est aurem forare. [8] In
eundem Ciceronem Laberius cum ab eo ad consessum non reciperetur,
dicentem, "reciperem te nisi anguste sederemus," ait mimus ille
mordaciter, "atqui solebas duabus sellis sedere," obiciens tanto
viro lubricum fidei. Sed et quod Cicero dixit, "nisi anguste
sederemus", scomma fuit in Caesarem, qui in senatum passim tam
multos admittebat ut eos quattuordecim gradus capere non possent.
[9] Tali ergo genere, quod fetum contumeliae est, abstinendum
sapienti semper, ceteris in convivio est.

[10] Sunt alia scommata minus aspera, quasi edentatae beluae
morsus, ut Tullius in consulem qui uno tantum die consulatum
peregit: "solent", inquit, "esse flamines diales, modo consules
diales habemus." Et in eundem: "vigilantissimus est consul
noster, qui in consulatu suo somnum non vidit," eidemque
exprobranti sibi quod ad eum consulem non venisset, "veniebam",
inquit, "sed nox me comprehendit." [11] Haec et talia sunt quae
plus urbanitatis, minus amaritudinis habent, ut sunt et illa de
nonnullis corporis vitiis, aut parum aut nihil gignentia doloris;
ut si in calvitium cuiusquam dicas vel in nasi seu curvam
erectionem seu Socraticam depressionem. Haec enim quanto minoris
infortunii sunt tanto levioris doloris. [12] Contra oculorum
orbitas non sine excitatione commotionis obicitur. Quippe
Antigonus rex Theocritum Chium, de quo iuraverat quod ei parsurus
esset, occidit propter scomma ab eodem de se dictum. Cum enim
quasi puniendus ad Antigonum raperetur, solantibus eum amicis ac
spem pollicentibus quod omni modo clementiam regis experturus
esset, cum ad oculos eius venisset, respondit: "ergo impossibilem
mihi dicitis spem salutis." Erat autem Antigonus uno orbatus
oculo, et importuna urbanitas male dicacem luce privavit.

[13] Nec negaverim philosophos quoque incurrisse nonnumquam per
indignationem hoc genus scommatis. Nam cum regis libertus ad
novas divitias nuper erectus philosophos ad convivium
congregasset, et inridendo eorum minutulas quaestiones scire se
velle dixisset cur et ex nigra et ex alba faba pulmentum unius
coloris edatur, Aridices philosophus indigne ferens, "tu nobis",
inquit, "absolve cur et de albis et de nigris loris similes
maculae gignantur."

[14] Sunt scommata quae in superficie habent speciem contumeliae
sed interdum non tangunt audientes, cum eadem, si obnoxio
dicantur, exagitant, ut contra sunt quae speciem laudis habent,
et persona audientis efficit contumeliae plena. De priore genere
prius dicam. [15] T. Quietus praetor de provincia nuper
reverterat, observata —quod mireris Domitiani temporibus—
praeturae maxima castitate. Is cum aeger adsidenti amico diceret
frigidas se habere manus, renidens ille ait, "atquin eas de
provincia calidas paulo ante revocasti." Risit Quietus
delectatusque est, quippe alienissimus a suspicione furtorum;
contra, si hoc diceretur male sibi conscio et sua furta
recolenti, exacerbasset auditum. [16] Critobulum famosae
pulchritudinis adulescentem Socrates cum ad comparationem formae
provocaret, iocabatur, non inridebat. Certe si dicas
consummatarum divitiarum viro, "tibi excito creditores tuos," aut
si nimis casto, "gratae tibi sunt meretrices, quia continua eas
largitate ditasti," uterque delectabuntur, scientes his dictis
suam conscientiam non gravari, [17] sicut contra sunt quae sub
specie laudis exagitant, sicut paulo ante divisi. Nam si
timidissimo dixero, "Achilli vel Herculi comparandus es," aut
famosae iniquitatis viro, "ego te Aristidi in aequitate
praepono," sine dubio verba laudem sonantia ad notam
vituperationis suae uterque tracturus est.

[18] Eadem scommata eosdem modo iuvare, modo mordere possunt pro
diversitate praesentium personarum. Sunt enim quae si coram
amicis obiciantur nobis, libenter audire possimus, uxore vero seu
parentibus magistrisve praesentibus dici in nos aliquod scomma
nolimus, nisi forte tale sit quod illorum censura libenter
accipiat: [19] ut si quis adulescentem coram parentibus vel
magistris inrideat quod insanire possit continuis vigiliis
lectionibusque nocturnis, aut uxore praesente quod stulte faciat
uxorium se praebendo nec ullam elegantiam eligendo formarum. Haec
enim et in quos dicuntur et praesentes hilaritate perfundunt.
[20] Commendat scomma et condicio dicentis, si in eadem causa
sit: ut si alium de paupertate pauper inrideat, si obscure natum
natus obscure. Nam Tarseus Amphias cum ex hortulano potens esset
et in amicum quasi degenerem nonnulla dixisset, mox subiecit:
"sed et nos de isdem seminibus sumus," et omnes pariter laetos
fecit. [21] Illa vero scommata directa laetitia eum in quem
dicuntur infundunt, si virum fortem vituperes quasi salutis suae
prodigum et pro aliis mori volentem, aut si obieceris liberali
quod res suas profundat minus sibi quam aliis consulendo. Sic et
Diogenes Antisthenen Cynicum, magistrum suum, solebat veluti
vituperando laudare. "Ipse me", aiebat, "mendicum fecit ex
divite, et pro ampla domo in dolio fecit habitare." Melius autem
ista dicebat quam si diceret, "gratus illi sum quia ipse me
philosophum et consummatae virtutis virum fecit."

[22] Ergo cum unum nomen scommatis sit, diversi in eo continentur
effectus. Ideo apud Lacedaemonios inter cetera exactae vitae
instituta hoc quoque exercitii genus a Lycurgo est institutum, ut
adulescentes et scommata sine morsu dicere et ab aliis in se
dicta perpeti discerent, ac si quis eorum in indignationem ob
tale dictum prolapsus fuisset, ulterius ei in alterum dicere non
licebat. [23] Cum ergo videas, mi Aviene —instituenda est enim
adulescentia tua, quae ita docilis est ut discenda praecipiat—
cum videas, inquam, anceps esse omne scommatum genus, suadeo in
conviviis, in quibus laetitiae insidiatur ira, ab huiusmodi
dictis facessas et magis quaestiones convivales vel proponas vel
ipse dissolvas. [24] Quod genus veteres ita ludicrum non putarunt
ut et Aristoteles de ipsis aliqua conscripserit et Plutarchus et
vester Apuleius, nec contemnendum sit quod tot philosophantium
curam meruit.»

4. [1] Et Praetextatus: «hoc quaestionum genus cum et senilem
deceat aetatem, cur soli iuveni suadetur? Quin agite, omnes qui
adestis, haec apta convivio fabulemur, nec de cibatu tantum, sed
et si qua de natura corporum vel alia, praesente maxime Dysario
nostro, cuius plurimum ad hoc genus quaestionum poterit ars et
doctrina conferre, sortiamurque, si videtur, ut per ordinem unus
quisque proponat quam solvendam aestimat quaestionem.» [2] Hic
adsensi omnes Praetextato anteloquium detulerunt, orantes ut cum
ipse coepisset, ceteris ex filo consultationis eius interrogandi
constitueretur exemplum. [3] Tum ille, «quaero», inquit, «utrum
simplex an multiplex cibus digestu sit facilior, quia multos
hunc, nonnullos illum sectantes videmus. Et est quidem superba et
contumax et velut sui ostentatrix continentia, contra amoenam se
et comem adpetentia vult videri. Cum ergo una censoria sit,
delicata altera, scire equidem velim quae servandae aptior sit
sanitati. Nec longe petendus adsertor est cum Dysarius adsit, qui
quid conveniat corporibus humanis non minus callet quam ipsa
natura, fabricae huius auctor et nutrix. Dicas ergo velim quid de
hoc quod quaeritur medicinae ratio persuadeat.»

[4] «Si me», Dysarius inquit, «aliquis ex plebe imperitorum de
hac quaestione consuluisset, quia plebeia ingenia magis exemplis
quam ratione capiuntur, admonuisse illum contentus forem
institutionis pecudum, quibus cum simplex et uniformis cibus sit,
multo saniores sunt corporibus humanis, et inter ipsas illae
morbis implicantur quibus, ut altiles fiant, offae compositae et
quibusdam condimentis variae farciuntur. [5] Nec dubitaret
posthac cum advertisset animalibus simplici cibo utentibus
familiarem sanitatem, aegrescere autem et inter illa quae saginam
composita varietate patiuntur, quia constat id genus alimoniae
non magis copia quam varietate crudescere. [6] Fortasse illum
attentiorem exemplo altero fecissem, ut consideraret nullum
umquam fuisse medicorum circa curas aegrescentium tam audacis
neglegentiae ut febrienti varium et non simplicem cibum daret.
Adeo constat quam facilis digestu sit uniformis alimonia, ut ei,
vel cum infirma est natura, sufficiat. [7] Nec tertium defuisset
exemplum, ita esse vitandam ciborum varietatem ut varia solent
vina vitari. Quis enim ambigat eum qui diverso vino utitur in
repentinam ruere ebrietatem, necdum hoc potus copia postulante?
[8] Tecum autem, Vetti, cui soli perfectionem disciplinarum
omnium contigit obtinere, non tam exemplis quam ratione
tractandum est, quae et me tacente clam te esse non poterit.

[9] Cruditates eveniunt aut qualitate suci in quem cibus
vertitur, si non sit aptus umori qui corpus obtinuit, aut ipsius
cibi multitudine, non sufficiente natura ad omnia quae congesta
sunt concoquenda. Ac primum de suci qualitate videamus.

[10] Qui simplicem cibum sumit, facile quo suco corpus eius vel
gravetur vel iuvetur usu docente cognoscit. Nec enim ambigit
cuius cibi qualitate possessus sit, cum unum sumpserit; et ita
fit ut noxa cuius causa deprehensa est, facile vitetur. [11] Qui
autem multiplici cibo alitur, diversas patitur qualitates ex
diversitate sucorum, nec concordant umores ex materiae varietate
nascentes nec efficiunt liquidum purumve sanguinem, in quem
iecoris ministerio vertuntur, et in venas cum tumultu suo
transeunt. Hinc morborum scaturrigo, qui ex repugnantium sibi
umorum discordia nascuntur. [12] Deinde quia non omnium quae esui
sunt una natura est, non omnia simul coquuntur, sed alia
celerius, tardius alia, et ita fit ut digestionum sequentium ordo
turbetur. [13] Neque enim cibi quem sumimus una digestio est
sed, ut corpus nutriat, quattuor patitur digestiones, quarum unam
omnes vel ipsi quoque hebetes sentiunt, alias occultior ratio
deprehendit. Quod ut omnibus liqueat, paulo altius mihi causa
repetenda est.

[14] Quattuor sunt in nobis virtutes quae administrandam
alimoniam receperunt, quarum una dicitur καθελκτική, quae deorsum
trahit cibaria confecta mandibulis. Quid enim tam crassam
materiam per faucium angusta fulciret nisi eam vis naturae
occultior hauriret? [15] Hausta vero ut non continuo lapsu per
omne corpus, succedentibus sibi foraminibus pervium, ad imum
usque descendant et talia qualia accepta sunt egerantur, sed
salutare officium digestionis expectent, secundae haec cura
virtutis est, quam Graeci, quia retentatrix est, vocant
καθεκτικήν. [16] Tertia quia cibum in aliud ex alio mutat,
vocatur ἀλλοιωτική. Huic obsequuntur omnes, quia ipsa
digestionibus curat. [17] Ventris enim duo sunt orificia, quorum
superius erectum recipit devorata et in follem ventris recondit.
Hic est stomachus, qui paterfamilias dici meruit, quasi omne
animal solus gubernans: nam si aegrescat, vita in ancipiti est,
titubante alimoniae meatu, cui natura tamquam rationis capaci
velle ac nolle contribuit. Inferius vero demissum intestinis
adiacentibus inseritur, et inde via est egerendis. [18] Ergo in
ventre fit prima digestio, virtute ἀλλοιωτικῇ in sucum vertente
quicquid acceptum est, cuius faex retrimenta sunt quae per
intestina inferiore orificio tradente labuntur, et officio
quartae virtutis, cui ἀποκριτική nomen est, procuratur egestio.

[19] Ergo postquam in sucum cibus reformatur, hic iam iecoris
cura succedit. Est autem iecur concretus sanguis et ideo habet
nativum calorem, quod confectum sucum vertit in sanguinem, et
sicut cibum in sucum verti prima est, ita sucum transire in
sanguinem secunda digestio est. [20] Hunc calor iecoris
administratum per venarum fistulas in sua quaeque membra
dispergit, parte quae ex digestis frigidissima est in lienem
refusa, qui ut iecur caloris ita ipse frigoris domicilium est.
[21] Nam ideo omnes dexterae partes validiores sunt et debiliores
sinistrae, quia has regit calor visceris sui, illae contagione
frigoris sinistra obtinentis hebetantur. [22] In venis autem et
arteriis, quae sunt receptacula sanguinis et spiritus, tertia fit
digestio. Nam acceptum sanguinem quodammodo defaecant, et quod
in eo aquosum est venae in vesicam refundunt, liquidum vero
purumque et altilem sanguinem singulis totius corporis membris
ministrant et ita fit ut cum cibum solus venter accipiat,
alimonia eius dispersa per universos membrorum meatus ossa quoque
et medullas et ungues nutriat et capillos. [23] Et haec est
quarta digestio, quae in singulis membris fit dum quod unicuique
membro datum est ipsi membro fit nutrimentum. Nec tamen huic
totiens defaecato retrimenta sua desunt; quae cum membra omnia in
sua sunt sanitate, per occultos evanescunt meatus: [24] si qua
vero pars corporis aegrescat, in ipsam quasi infirmiorem ultima
illa quae diximus retrimenta labuntur, et hinc nascuntur morborum
causae quae ῥεύματα medicis vocare mos est. [25] Si enim fuerit
ultimi suci iusto uberior multitudo, hanc a se repellit pars
corporis illa quae sanior est, et sine dubio labitur in infirmam
quae vires non habet repellendi, unde alieni receptio distendit
locum in quem ceciderit, et hinc creantur dolores. Haec est ergo
triplex causa vel podagrae vel cuiuslibet ex confluentia morbi,
id est multitudo umoris, fortitudo membri a se repellentis et
recipientis infirmitas.

[26] Cum igitur adseruerimus quattuor in corpore fieri
digestiones, quarum altera pendet ex altera, et si praecedens
fuerit impedita, nullus fit sequentis effectus, recurramus animo
ad illam primam digestionem quae in ventre conficitur, et
invenietur quid impedimenti ex multiformi nascatur alimoniae.
[27] Diversorum enim ciborum diversa natura est, et sunt qui
celerius, sunt qui tardius digeruntur. Cum ergo prima digestio
vertit in sucum, quia non simul omnia accepta vertuntur, quod
prius versum est, dum alia tardius vertuntur, acescit; et hoc
saepe etiam eructando sentimus. [28] Alia quoque, quibus tarda
digestio est, velut ligna umida quae urgente igne fumum de se
creant, sic et illa imminente igne naturae fumant, dum tardius
concoquuntur —siquidem nec hoc sensum eructantis evadit. [29]
Cibus autem simplex non habet controversam moram dum simul in
simplicem sucum vertitur, nec digestio ulla turbatur dum omnes
sibi stata momentorum dimensione succedunt. [30] Si quis autem
—quia nihil impatientius imperitia— rationes has dedignetur
audire, aestimans non impediri digestionem nisi sola ciborum
multitudine, nec velit de qualitate tractare, hic quoque
multiformis alimonia deprehenditur causa morborum. [31] Nam
pulmentorum varietas recipit varia condimenta, quibus gula ultra
quam naturae necesse est lacessitur, et fit inde congeries, dum
pruritu desiderii amplius vel certe de singulis parva libantur.
[32] Hinc Socrates suadere solitus erat illos cibos potusve
vitandos, qui ultra sitim famemve sedandam producunt adpetentiam.
Denique vel propter hoc edendi varietas repudietur, quia plena
est voluptatis, a qua seriis et studiosis cavendum est. Quid enim
tam contrarium quam virtus et voluptas? [33] Sed modum
disputationi facio, ne videar hoc ipsum in quo sumus, licet
sobrium sit, tamen quia varium est accusare convivium.»

5. [1] Haec cum Praetextato et ceteris prona adsensione
placuissent, Euangelus exclamavit: «nihil tam indignum toleratu
quam quod aures nostras Graia lingua captivas tenet et verborum
rotunditati adsentiri cogimur circumventi volubilitate sermonis,
qui ad extorquendam fidem agit in audientes tyrannum. [2] Et quia
his loquendi labyrinthis impares nos fatemur, age, Vetti,
hortemur Eustathium ut recepta contraria disputatione quicquid
pro vario cibo dici potest velit communicare nobiscum, ut suis
telis lingua violenta succumbat, et Graecus Graeco eripiat hunc
plausum, tamquam cornix cornici oculos effodiat.»

[3] Et Symmachus: «rem iucundam, Euangele, amarius postulasti.
Vadere enim contra tam copiose et eleganter inventa res est quae
habeat utilem voluptatem, sed non tamquam ingeniis insidiantes et
gloriosis tractatibus invidentes hoc debemus expetere. [4] Nec
abnego potuisse me quoque tamquam palinodiam canere. Est enim
rhetorica praelusio communes locos in utramvis partem inventorum
alternatione tractare. Sed quia facilius Graecorum inventionibus
a Graecis forte aliis relata respondent, te, Eustathi, oramus
omnes ut sensa et inventa Dysarii contrariis repellendo in
integrum restituas exauctoratum conviviorum leporem.»

[5] Ille diu hoc a se officium deprecatus ubi tot impellentium
procerum, quibus obviandum non erat, hortatui succubuit,
«bellum», inquit, «duobus mihi amicissimis cogor indicere,
Dysario et continentiae, sed ab auctoritate vestra tamquam ab
edicto praetoris impetrata venia gulae patronum, quia necesse
est, profitebor. [6] In primo speciosis magis quam veris, ut
docebitur, exemplis paene nos Dysarii nostri cepit ingenium. Ait
enim pecudes simplici uti cibo et ideo expugnari difficilius
earum quam hominum sanitatem. Sed utrumque falsum probabo.

[7] Nam neque simplex est animalibus mutis alimonia nec ab illis
quam a nobis morbi remotiores. Testatur unum varietas pratorum
quae depascuntur, quibus herbae sunt amarae pariter et dulces,
aliae sucum calidum, aliae frigidum nutrientes, ut nulla culina
possit tam diversa condire quam in herbis natura variavit. [8]
Notus est omnibus Eupolis, inter elegantes habendus veteris
comoediae poetas. Is in fabula quae inscribitur {€Aeges€} inducit
capras de cibi sui copia in haec se verba iactantes:



     [9] βοσκόμεθ᾽ ὕλης ἀπὸ παντοδαπῆς, ἐλάτης, πρίνου κομάρου τε
     πτόρθους ἁπαλοὺς ἀποτρώγουσαι, καὶ πρὸς τούτοισί γε θαλλόν,
     κύτισόν τ᾽ ἠδὲ σφάκον εὐώδη, καὶ σμίλακα τὴν πολύφυλλον,
     κότινον, σχῖνον, μελίαν, λεύκην, ἁλίαν δρῦν, κιττόν,
     ἐρείκην,
     πρόμαλον, ῥάμνον, φλόμον, ἀνθέρικον, κισθόν, φηγόν, θύμα,
     θύμβραν.
     


Videturne vobis ciborum ista simplicitas, ubi tot enumerantur vel
arbusta vel frutices non minus suco diversa quam nomine? [10]
Quod autem non facilius morbis homines quam pecudes occupentur,
Homero teste contentus sum qui pestilentiam refert a pecudibus
inchoatam, quando morbus, antequam in homines posset inrepere,
facilius captis pecoribus incubuit. [11] Sed et quanta sit mutis
animalibus infirmitas vitae brevitas indicio est. Quod enim eorum
quibus notitia nobis in usu est potest annos hominis aequare,
nisi recurras forte ad ea quae de corvis atque cornicibus
fabulosa dicuntur? Quos tamen videmus omnibus inhiare cadaveribus
universisque seminibus insidiari, fructus arborum persequi. Nam
non minus edacitatis habent quam de longaevitate eorum opinio
fabulatur.

[12] Secundum si bene recordor exemplum est solere medicos aegris
simplicem cibum offerre, non varium; cum hunc offeratis, ut
opinor, non quasi digestu faciliorem, sed quasi minus adpetendum,
ut horrore uniformis alimoniae edendi desiderium languesceret,
quasi multis concoquendis per infirmitatem non sufficiente
natura. Ideo si quis aegrescentium vel de ipso simplici amplius
adpetat, subducitis adhuc desideranti. Ideo vobis commento tali
non qualitas sed modus quaeritur. [13] Quod autem in edendo sicut
in potando suades varia vitari, habet latentis captionis
insidias, quia nomine similitudinis coloratur. Ceterum longe alia
potus, alia ciborum ratio est. Quis enim umquam edendo plurimum
mente sauciatus est, quod in bibendo contingit? [14] Fartus cibo
stomachum vel ventrem gravatur, infusus vino fit similis insano,
opinor quia crassitudo cibi uno in loco permanens expectat
administrationem digestionis, et tunc demum membris sensim
confectus illabitur; potus ut natura levior mox altum petit et
cerebrum, quod in vertice locatum est, ferit fumi calentis
aspergine. [15] Et ideo varia vina vitantur ne res quae ad
possidendum caput repentina est calore tam diverso quam subito
consilii sedem sauciet. Quod aeque in cibi varietate metuendum
nulla similitudo, ratio nulla persuadet.

[16] In illa vero disputatione, qua digestionum ordinem sermone
luculento et vario digessisti, illa omnia quae de natura humani
corporis dicta sunt et nil nocent propositae quaestioni, et
eloquenter dicta non abnego. Illi soli non adsentior, quod sucos
varios de ciborum varietate confectos dicis contrarios esse
corporibus, cum corpora ipsa de contrariis qualitatibus fabricata
sint. [17] Ex calido enim et frigido, de sicco et umido
constamus. Cibus vero simplex sucum de se unius qualitatis
emittit. Scimus autem similibus similia nutriri. Dic quaeso unde
tres aliae qualitates corporis nutriantur. [18] Singula autem ad
se similitudinem sui rapere testis Empedocles, qui ait,



     ὣς γλυκὺ μὲν γλυκὺ μάρπτε, πικρὸν δ᾽ ἐπὶ πικρὸν ὄρουσεν,
     ὀξὺ δ᾽ ἐπ᾽ ὀξὺ ἔβη, θερμὸν δ᾽ ἐποχεύετο θερμῷ.
     


[19] Te autem saepe audio Hippocratis tui verba cum admiratione
referentem: εἰ ἓν ἦν ὁ ἄνθρωπος, οὐδέποτ᾽ ἂν ἤλγεεν• ἀλγεῖ δέ,
οὐκ ἄρα ἕν ἐστι. Ergo si homo non unum, nutriendus est non ex
uno. [20] Nam et deus omnium fabricator aërem quo circumfundimur
et cuius spiramus haustu non simplicem habere voluit qualitatem,
ut aut frigidus sit semper aut caleat, sed nec continuae
siccitati nec perpetuo eum addixit umori, quia una nos non
poterat qualitate nutrire de permixtis quattuor fabricatos. Ver
ergo calidum fecit et umectum, sicca est aestas et calida,
autumnus siccus et frigidus, hiems umida pariter et frigida est.
[21] Sic et elementa, quae sunt nostra principia, ex
diversitatibus et ipsa constant et nos nutriunt. Est enim ignis
calidus et siccus, aër umectus et calidus, aqua similiter umecta
sed frigida, terra frigida pariter et sicca. Cur ergo nos ad
uniformem cibum redigis cum nihil nec in nobis nec circa nos nec
in his de quibus sumus uniforme sit? [22] Quod autem acescere vel
nonnumquam fumare in stomacho cibum vis adsignare varietati, ut
credamus, pronunties oportet aut semper eum qui vario cibo utitur
haec pati aut numquam illum pati qui simplicem sumit. Si vero et
qui mensa fruitur copiosa hoc vitium saepe non sentit, et qui se
uno cibo adficit saepe sustinet quod accusas, cur hoc varietati
et non modo edacitatis adsignas? Nam et de simplici avidus noxam
patitur cruditatis, et in vario moderatus digestionis commodo
fruitur.

[23] "At", inquies, "ipsa immoderatio ex ciborum varietate
nascitur titillante gula et adsumenda plura quam necesse est
provocante." [24] Rursus ad ea quae iam dixi revolvor, cruditates
de modo, non de qualitate provenire. Modum vero servat qui sui
potens est et in mensa Sicula vel Asiana, excedit impotens et si
solis olivis aut olere vescatur. Et tam ille copiosus si
moderationem tenuit sanitatis compos est, quam insanus fit ille
cui merus sal cibus est, si hoc ipsum voraciter invaserit. [25]
Postremo si in his quae sumimus varietatem noxiam putas, cur
potionum remedia quae per os humanis visceribus infunditis ex tam
contrariis ac sibi repugnantibus mixta componitis? [26] Suco
papaveris admiscetis euphorbium, mandragoram aliasque herbas
conclamati frigoris pipere temperatis, sed nec monstrosis
carnibus abstinetis, inserentes poculis testiculos castorum et
venenata corpora viperarum, quibus admiscetis quicquid nutrit
India, quicquid devehitur herbarum quibus Creta generosa est.
[27] Cum ergo ad custodiam vitae hoc faciant remedia quod cibus,
siquidem illa eam revocent, iste contineat, cur illis providere
varietatem laboras, istum squalori uniformitatis addicis?

[28] Post omnia in voluptatem censura cothurnati sermonis
invectus es, tamquam voluptas virtuti semper inimica sit et non
cum in luxum spreta mediocritate prolapsa est. Quid enim agit
ipse serius non edendo nisi cogente fame nec potando praeter
sitim nisi ut de utroque capiat voluptatem? Ergo voluptas non mox
nomine ipso infamis est, sed fit modo utendi vel honesta vel
arguenda. [29] Parum est si excusata sit et non etiam laudetur
voluptas. Nam cibus qui cum voluptate sumitur, desiderio tractus
in ventrem reconditur patula expectatione rapientem: et dum
animose fruitur, mox eum concoquit, quod non ex aequo cibis
evenit quos nulla sui dulcedo commendat. Quid ergo accusas
varietatem quasi gulae irritamentum cum salus sit hominis vigere
adpetentiam, qua deficiente languescit et periculo fit propior?
[30] Nam sicut in mari gubernatores vento suo etiam si nimius
sit, contrahendo in minorem modum vela praetervolant et flatum
cum est maior coercent, sopitum vero excitare non possunt, ita et
adpetentia cum titillatur et crescit, rationis gubernaculo
temperatur, si semel ceciderit, animal extinguitur. [31] Si ergo
cibo vivimus et cibum appetentia sola commendat, elaborandum
nobis est commento varietatis ut haec semper provocetur, cum
praesto sit ratio qua intra moderationis suae terminos
temperetur. [32] Memineritis tamen lepido me convivio adesse, non
anxio; nec sic admitto varietatem ut luxum probem, ubi
quaeruntur aestivae nives et hibernae rosae et, dum magis
ostentui quam usui servitur, silvarum secretum omne lustratur et
peregrina maria sollicitantur. Ita enim fit ut etiam si sanitatem
sumentium mediocritas observata non sauciet, ipse tamen luxus
morum sit aegritudo.»

[33] His favorabiliter exceptis Dysarius: «obsecutus es», inquit,
«Eustathi, dialecticae, ego medicinae. Qui volet eligere
sequenda usum consulat, et quid sit utilius sanitati experientia
docebit.»

6. [1] Post haec Flavianus: «et alios quidem medicos idem
dicentes semper audivi, vinum inter calida censendum; sed et nunc
Eustathius cum causas ebrietatis attingeret, praedicabat vini
calorem. Mihi autem saepe hoc mecum reputanti visa est vini
natura frigori propior quam calori, et in medium profero quibus
ad hoc aestimandum trahor, ut vestrum sit de mea aestimatione
iudicium. [2] Vinum, quantum mea fert opinio, sicut natura
frigidum est, ita capax vel etiam appetens fit caloris, cum
calidis fuerit admotum. Nam et ferrum cum tactu sit frigidum —

     ψυχρὸν δ᾽ ἕλε χαλκὸν ὀδοῦσιν—
si tamen solem pertulerit, concalescit et calor advena nativum
frigus expellit. Hoc utrum ita esse ratio persuadeat requiramus.
[3] Vinum aut potu interioribus conciliatur, aut fotu, ut
superficiem curet, adhibetur. Cum infunditur cuti, quin frigidum
sit nec medici infitias eunt, calidum tamen in interioribus
praedicant, cum non tale descendat sed admixtum calidis
concalescat. [4] Certe respondeant volo cur stomacho in
lassitudinem degeneranti ad instaurandas constrictione vires
offerant aegrescenti vinum, nisi frigore suo lassata cogeret et
colligeret dissoluta? Et cum lasso, ut dixi, stomacho nihil
adhibeant calidum, ne crescat ulterius lassitudo, a vini potu non
prohibent, defectum in robur hac curatione mutantes.

[5] Dabo aliud indicium accidentis vino quam ingeniti caloris.
Nam si quis aconitum nesciens hauserit, non nego haustu eum meri
plurimi solere curari. Infusum enim visceribus trahit ad se
calorem et veneno frigido quasi calidum iam repugnat. Si vero
aconitum ipsum cum vino tritum potui datum sit, haurientem nulla
curatio a morte defendit. [6] Tunc enim vinum natura frigidum
admixtione sui frigus auxit veneni nec in interioribus iam
calescit, quia non liberum sed admixtum alii, immo in aliud
versum, descendit in viscera. [7] Sed et sudore nimio vel laxato
ventre defessis vinum ingerunt, ut in utroque morbo constringat
meatus. Insomnem medici frigidis oblinunt, modo papaveris suco,
modo mandragora vel similibus, in quibus est et vinum; nam vino
somnus reduci solet, quod non nisi ingeniti frigoris testimonium
est. [8] Deinde omnia calida Venerem provocant et semen excitant
et generationi favent, hausto autem mero plurimo fiunt viri ad
coitum pigriores, sed nec idoneum conceptioni serunt, quia vini
nimietas ut frigidi facit semen exile vel debile. [9] Hoc vero
vel manifestissimam aestimationis meae habet adsertionem, quod
quaecumque nimium algentibus, eadem contingunt ebriis. Fiunt enim
tremuli, graves, pallidi, et saltu tumultuantis spiritus artus
suos et membra quatiuntur. Idem corporis torpor ambobus, eadem
linguae titubatio. Multis autem et morbus ille quem παράλυσιν
Graeci vocant sic nimio vino, ut multo algore, contingit. [10]
Respicite etiam quae genera curationis adhibeantur ebriis. Nonne
cubare sub multis operimentis iubentur ut exstinctus calor
refoveatur? Non et ad calida lavacra ducuntur? Non illis
unctionum tepore calor corporis excitatur? [11] Postremo qui
fiunt crebro ebrii <alii> cito senescunt, alii ante tempus
competentis aetatis vel calvitio vel canitie insigniuntur, quae
non nisi inopia caloris eveniunt. [12] Quid aceto frigidius, quod
culpatum vinum est? Solum enim hoc ex omnibus umoribus
crescentem flammam violenter extinguit, dum per frigus suum
calorem vincit elementi. [13] Nec hoc praetereo, quod ex
fructibus arborum illi sunt frigidiores quorum sucus imitatur
vini saporem, ut mala seu simplicia seu granata vel cydonia, quae
cotonea vocat Cato.

[14] Haec ideo dixerim, quod me saepe movit et exercuit mecum
disputantem, quia in medium proferre volui, quid de vino
aestimaverim sentiendum. Ceterum consultationem mihi debitam non
omitto. Te enim, Dysari, convenio ut quod quaerendum mihi
occurrit absolvas. [15] Legisse apud philosophum Graecum memini
—ni fallor, ille Aristoteles fuit in libro quem de ebrietate
composuit— mulieres raro in ebrietatem cadere, crebro senes; nec
causam vel huius frequentiae vel illius raritatis adiecit. Et
quia ad naturam corporum tota haec quaestio pertinet, quam nosse
et industriae tuae et professionis officium est, volo te causas
rei quam ille sententiae loco dixit, si tamen philosopho
adsentiris, aperire.»

[16] Tum ille: «recte et hoc Aristoteles ut cetera, nec possum
non adsentiri viro cuius inventis nec ipsa natura dissentit.
Mulieres, inquit, raro ebriantur, crebro senes. Rationis plena
gemina ista sententia, et altera pendet ex altera. Nam cum
didicerimus quid mulieres ab ebrietate defendat, iam tenemus quid
senes ad hoc frequenter impellat. Contrariam enim sortita
naturam sunt muliebre corpus et corpus senile. [17] Mulier
umectissimo est corpore. Docet hoc et levitas cutis et splendor,
docent praecipue adsiduae purgationes superfluo exonerantes
corpus umore. Cum ergo epotum vinum in tam largum ceciderit
umorem, vim suam perdit et fit dilutius nec facile cerebri sedem
ferit fortitudine eius extincta. [18] Sed et haec ratio iuvat
sententiae veritatem, quod muliebre corpus crebris purgationibus
deputatum pluribus consertum est foraminibus, ut pateat in meatus
et vias praebeat umori in egestionis exitum confluenti, per haec
foramina vapor vini celeriter evanescit. [19] Contra senibus
siccum corpus est, quod probat asperitas et squalor cutis. Vnde
et haec aetas ad flexum fit difficilior, quod est indicium
siccitatis. Intra hos vinum nec patitur contrarietatem
repugnantis umoris et integra vi sua adhaeret corpori arido, et
mox loca tenet quae sapere homini ministrant. [20] Dura quoque
esse senum corpora nulla dubitatio est, et ideo ipsi etiam
naturales meatus in membris durioribus obserantur, et hausto vino
exhalatio nulla contingit, sed totum ad ipsam sedem mentis
ascendit. [21] Hinc fit ut et sani senes malis ebriorum laborent,
tremore membrorum, linguae titubantia, abundantia loquendi,
iracundiae concitatione, quibus tam subiacent iuvenes ebrii quam
senes sobrii. Si ergo levem pertulerint impulsum vini, non
accipiunt haec mala sed incitant, quibus aetatis ratione iam
capti sunt.»

7. [1] Probata omnibus Dysarii disputatione subiecit Symmachus:
«ut spectata est tota ratio quam de muliebris ebrietatis raritate
Dysarius invenit, ita unum ab eo praetermissum est, nimio
frigore quod in earum corpore est frigescere haustum vinum et ita
debilitari ut vis eius quae elanguit nullum possit calorem, de
quo nascitur ebrietas, excitare.» [2] Ad haec Horus: «tu vero,
Symmache, frustra opinaris frigidam mulierum esse naturam, quam
ego calidiorem virili, si tibi volenti erit, facile probabo. [3]
Vmor naturalis in corpore, quando aetas transit pueritiam, fit
durior et acuitur in pilos. Ideo tunc et pubes et genae et aliae
partes corporis vestiuntur. Sed in muliebri corpore hunc umorem
calore siccante fit inopia pilorum, et ideo in corpore sexus
huius manet continuus splendor et levitas. [4] Est et hoc in
illis indicium caloris, abundantia sanguinis cuius natura fervor
est, qui ne urat corpus, si insidat, crebra purgatione
subtrahitur. Quis ergo dicat frigidas, quas nemo potest negare
plenas caloris quia sanguinis plenae sunt? [5] Deinde licet
urendi corpora defunctorum usus nostro saeculo nullus sit, lectio
tamen docet eo tempore quo igni dari honor mortuis habebatur, si
quando usu venisset ut plura corpora simul incenderentur,
solitos fuisse funerum ministros denis virorum corporibus adicere
singula muliebria, et unius adiutu quasi natura flammei et ideo
celeriter ardentis cetera flagrabant. [6] Ita nec veteribus calor
mulierum habebatur incognitus. Nec hoc tacebo quod, cum calor
semper generationis causa sit, feminae ideo celerius quam pueri
fiunt idoneae ad generandum quia calent amplius. Nam et secundum
iura publica duodecimus annus in femina et quartus decimus in
puero definit pubertatis aetatem. [7] Quid plura? Nonne videmus
mulieres, quando nimium frigus est, mediocri veste contentas, nec
ita operimentis plurimis involutas ut viri solent, scilicet
naturali calore contra frigus quod aër ingerit repugnante?»

[8] Ad haec renidens Symmachus: 'bene', inquit, 'Horus noster
temptat videri orator ex Cynico, qui in contrarium vertit sensus
quibus potest muliebris corporis frigus probari. Nam quod pilis
ut viri non obsidentur, inopia caloris est. Calor est enim qui
pilos creat, unde et eunuchis desunt, quorum naturam nullus
negaverit frigidiorem viris, sed et in corpore humano illae
partes maxime vestiuntur quibus amplius inest caloris. Leve autem
est mulierum corpus quasi naturali frigore densetum, comitatur
enim algorem densitas, levitas densitatem. [9] Quod vero saepe
purgantur, non multi sed vitiosi umoris indicium est. Indigestum
est enim et crudum quod egeritur, et quasi infirmum effluit nec
habet sedem, sed natura quasi noxium et magis frigidum pellitur.
Quod maxime probatur quia mulieribus cum purgantur etiam algere
contingit, unde intellegitur frigidum esse quod effluit, et ideo
in vivo corpore non manere quasi inopia caloris extinctum. [10]
Quod muliebre corpus iuvabat ardentes viros, non caloris erat sed
pinguis carnis et oleo similioris, quod non illis contingeret ex
calore. [11] Quod cito admonentur generationis, non nimii
caloris sed naturae infirmioris est, ut exilia poma celerius
maturescunt, robusta serius. Sed si vis intellegere in
generatione veram rationem caloris, considera viros longe diutius
perseverare in generando quam mulieres in pariendo, et hoc tibi
sit indubitata probatio in utroque sexu vel frigoris vel caloris.
Nam vis eadem in frigidiore corpore celerius extinguitur, in
calidiore diutius perseverat. [12] Quod frigus aëris tolerabilius
viris ferunt, facit hoc suum frigus, similibus enim similia
gaudent. Ideo ne corpus earum frigus horreat, facit consuetudo
naturae quam sortitae sunt frigidiorem.

[13] Sed de his singuli ut volent iudicent. Ego vero ad sortem
venio consulendi, et quod scitu dignum aestimo, ab eodem Dysario
quaero et mihi usque ad adfectum nimium amico et cum in ceteris
tum in his optime docto. [14] Nuper in Tusculano meo fui, cum
vindemiales fructus pro annua sollemnitate legerentur. Erat
videre permixtos rusticis servos haurire vel de expresso vel de
sponte fluente mustum nec tamen ebrietate capi. Quod in illis
praecipue admirabar, quos impelli ad insaniam parvo vino noveram.
Quaero quae ratio de musto ebrietatem aut tardam fieri faciat
aut nullam?»

[15] Ad haec Dysarius: «omne quod dulce est cito satiat nec
diuturnam desiderii sui fidem tenet, sed in locum satietatis
succedit horror. In musto autem sola dulcedo est, suavitas nulla.
Nam vinum cum in infantia est, dulce; cum pubescit, magis suave
quam dulce est. [16] Esse autem harum duarum rerum distantiam
certe Homerus testis est, qui ait,

     μέλιτι γλυκερῷ καὶ ἡδέϊ οἴνῳ.
Vocavit enim mel dulce et vinum suave. Mustum igitur cum necdum
suave est sed tantum modo dulce, horrore quodam tantum sumi de se
non patitur quantum sufficiat ebrietati. [17] Addo aliud,
naturali ratione ebrietati dulcedinem repugnare, adeo ut medici
eos qui usque ad periculum distenduntur vino plurimo cogant
vomere et post vomitum contra fumum vini qui remansit in venis
panem offerant melle inlitum, et ita hominem ab ebrietatis malo
dulcedo defendit. Ideo ergo non inebriat mustum in quo est sola
dulcedo.

[18] Sed et hoc de idonea ratione descendit, quod mustum grave
est et flatus et aquae permixtione et pondere suo cito in
intestina delabitur ac profluit, nec manet in locis obnoxiis
ebrietati, delapsum vero relinquit sine dubio in homine ambas
qualitates naturae suae, quarum altera in flatu, altera in aquae
substantia est. [19] Sed flatus quidem quasi aeque ponderosus in
ima delabitur, aquae vero qualitas non solum ipsa non impellit in
insaniam sed et, si qua vinalis fortitudo in homine resedit,
hanc diluit et extinguit. [20] Inesse autem aquam musto vel hinc
docetur quod cum in vetustatem procedit fit mensura minus sed
acrius fortitudine, quia exhalata aqua qua molliebatur, remanet
vini sola natura cum fortitudine sua libera, nulla diluti umoris
permixtione mollita.»

8. [1] Post haec Rufius Albinus: «ego quoque pro virili portione
Dysarium nostrum inexercitum non relinquo. Dicas quaeso quae
causa difficile digestu facit isicium, quod ab insectione
"insicium" dictum amissione N litterae postea quod nunc habet
nomen obtinuit, cum multum in eo digestionem futuram iuverit
tritura tam diligens, et quicquid grave erat carnis absumpserit,
consummationemque eius multa ex parte confecerit.»

[2] Et Dysarius: «inde hoc genus cibi difficile digeritur unde
putas ei digestionem ante provisam. Levitas enim quam tritura
praestat facit ut innatet udo cibo quem in medio ventris
invenerit, nec adhaereat cuti ventris de cuius calore digestio
promovetur. [3] Sic et mox tritum atque formatum, cum in aquam
coicitur, natat. Ex quo intellegitur quod idem faciens in ventris
umore subducit se digestionis necessitati, et tam sero illic
coquitur quam tardius conficiuntur quae vapore aquae quam quae
igne solvuntur. Deinde dum instantius teritur, multus ei flatus
involvitur, qui prius in ventre consumendus est, ut tum demum
conficiatur quod remansit de carne iam liberum.»

[4] «Hoc quoque scire aveo», Rufius inquit, «quae faciat causa
nonnullos carnes validiores facilius digerere quam tenues. Nam
cum cito coquant offas bubulas, in asperis piscibus concoquendis
laborant.» [5] «In his», Dysarius ait, «huius rei auctor est
nimia in homine vis caloris: quae si idoneam materiam suscipit,
libere congreditur et cito eam in concertatione consumit; levem
modo praeterit ut latentem, modo in cinerem potius quam in sucum
vertit, ut ingentia robora in carbonum frusta lucentia igne
vertuntur, paleae si in ignem ceciderint, mox solum de eis
cinerem restat videri. [6] Habes et hoc exemplum non dissonum
quod potentior mola ampliora grana confringit, integra illa quae
sunt minutiora transmittit: vento nimio abies aut quercus
avellitur, cannam nulla facile frangit procella.»

[7] Cumque Rufius delectatus enarrantis ingenio plura vellet
interrogare, Caecina se Albinus obiecit: «mihi quoque desiderium
est habendi paulisper negotii cum tam facunda Dysarii doctrina.
Dic, oro te, quae facit causa ut sinapi et piper, si adposita
cuti fuerint, vulnus excitent et loca perforent, devorata vero
nullam ventris corpori inferant laesionem.» [8] Et Dysarius:
«species», inquit, «et acres et calidae superficiem cui
adponuntur exulcerant, quia integra virtute sua sine alterius rei
admixtione utuntur ad noxam. Sed si in ventrem receptae sint,
solvitur vis earum ventralis umoris alluvione, qua fiunt
dilutiores, deinde prius vertuntur in sucum ventris calore quam
ut integrae possint nocere.»

[9] Caecina subiecit: «dum de calore loquimur, admoneor rei quam
semper quaesitu dignam putavi, cur in Aegypto, quae regionum
aliarum calidissima est, vinum non calida sed paene dixerim
frigida virtute nascatur.» [10] Ad hoc Dysarius: «usu tibi,
Albine, compertum est, aquas quae vel de altis puteis vel de
fontibus hauriuntur fumare hieme, aestate frigescere. Quod fit
non alia de causa nisi quod aëre qui nobis circumfusus est
propter temporis rationem calente frigus in terrarum ima
demergitur et aquas inficit quarum in imo est scaturrigo, et
contra cum aër hiemem praefert, calor in inferiora demergens
aquis in imo nascentibus dat vaporem. [11] Quod ergo ubique
alternatur varietate temporis, hoc in Aegypto semper est, cuius
aër semper est in calore. Frigus enim ima petens vitium radicibus
involvitur, et talem dat qualitatem suco inde nascenti. Ideo
regionis calidae vina calore caruerunt.»

[12] «Tractatus noster», Albinus inquit, «semel ingressus calorem
non facile alio digreditur. Dicas ergo volo cur qui in aquam
descendit calidam, si se non moverit, minus uritur; sed si
agitatu suo aquam moverit, maiorem sentit calorem et totiens aqua
urit amplius, quotiens novus ei motus accesserit.» [13] Et
Dysarius, «calida», inquit, «quae adhaeserit nostro corpori, mox
praebet tactum sui mansuetiorem, vel quia cuti adsuevit vel quia
frigus accepit a nobis. Motus vero aquam novam semper ac calidam
corpori applicat et cessante adsuetudine de qua paulo ante
diximus semper novitas auget sensum caloris.» [14] «Cur ergo»,
Albinus ait, «aestate cum aër calidus flabro movetur, non calorem
sed frigus adquirit? Eadem enim ratione et in hoc fervorem
deberet motus augere.» [15] «Non eadem ratio», Dysarius inquit,
«in aquae et aëris calore. Illa enim corporis solidioris est, et
crassa materies cum movetur, integra vi sua superficiem cui
admovetur invadit; aër motu in ventum solvitur et liquidior se
factus agitatu flatus efficitur. Porro ut flatus illud removet
quod circumfusum nobis erat, erat autem circa nos calor, remoto
igitur per flatum calore restat ut advenam sensum frigoris
praestet agitatus.»

9. [1] Interpellat Euangelus pergentem consultationem et
«exercebo», inquit, «Dysarium nostrum si tamen minutis illis suis
et rorantibus responsionibus satisfaciet consulenti. [2] Dic,
Dysari, cur qui ita se vertunt ut saepe in orbem rotentur, et
vertiginem capitis et obscuritatem patiuntur oculorum, postremo,
si perseveraverint, ruunt, cum nullus alius motus corporis hanc
ingerat necessitatem.»

[3] Ad haec Dysarius, «septem», inquit, «corporei motus sunt. Aut
enim accedit priorsum aut retrorsum recedit, aut in dexteram
laevamve divertitur, aut sursum promovet aut deorsum, aut
orbiculatim rotatur. [4] Ex his septem motibus unus tantum in
divinis corporibus invenitur, sphaeralem dico, quo movetur
caelum, quo sidera, quo cetera moventur elementa. Terrenis
animalibus illi sex praecipue familiares sunt, sed nonnumquam
adhibetur et septimus. Sed sex illi ut directi, ita et innoxii;
septimus, id est qui gyros efficit, crebro conversu turbat et
umoribus capitis involvit spiramentum quod animam cerebro quasi
omnes corporis sensus gubernanti ministrat. [5] Hoc est autem
spiramentum quod ambiens cerebrum singulis sensibus vim suam
praestat; hoc est quod nervis et musculis corporis fortitudinem
praebet. Ergo vertigine turbatum et simul agitatis umoribus
oppressum languescit et ministerium suum deserit. [6] Inde fit
his qui raptantur in gyros hebetior auditus, visus obscurior,
postremo, nervis et musculis nullam ab eo virtutem quasi
deficiente sumentibus, totum corpus, quod his sustinetur et in
robur erigitur, desertum iam fulcimentis suis labitur in ruinam.
[7] Sed contra haec omnia consuetudo, quam secundam naturam
pronuntiavit usus, illos iuvat qui in tali motu saepe versantur.
Spiramentum enim cerebri quod paulo ante diximus, adsuetum rei
iam non sibi novae, non pavescit hunc motum nec ministeria sua
deserit. Ideo consuetis etiam iste agitatus innoxius est.»

[8] «Inretitum te iam, Dysari, teneo et si vere opinor, nusquam
hodie effugies. Et alios enim in arte tibi socios et ipsum te
audivi saepe dicentem, cerebro non inesse sensum, sed ut ossa ut
dentes ut capillos, ita et cerebrum esse sine sensu. Verumne est
haec vos dicere solitos, an ut falsum refelles?» [9] «Verum», ait
ille. «Ecce iam clausus es. Vt enim concedam tibi praeter
capillos in homine aliquid esse sine sensu, quod non facile
persuasu est, tamen cur sensus omnes paulo ante dixisti a cerebro
ministrari, cum cerebro non inesse sensum ipse fatearis?
Potestne excusare huius contrarietatis ausum vel vestri oris nota
volubilitas?»

[10] Et Dysarius renidens: «retia quibus me involutum tenes nimis
rara sunt, nimis patula: ecce me, Euangele, sine nisu inde
exemptum videbis. [11] Opus naturae est ut sensum vel nimium
sicca vel nimium umecta non capiant. Ossa, dentes cum unguibus et
capillis nimia siccitate ita denseta sunt ut penetrabilia non
sint effectui animae qui sensum ministrat; adeps medulla et
cerebrum ita in umore atque mollitie sunt, ut eundem effectum
animae quem siccitas illa non recipit mollities ista non teneat.
[12] Ideo tam dentibus unguibus ossibus et capillis quam adipi
medullis et cerebro sensus inesse non potuit. Et sicut sectio
capillorum nihil doloris ingerit, ita si secetur vel dens vel os
seu adeps seu cerebrum seu medulla, aberit omnis sensus doloris.
[13] "Sed videmus", inquies, "tormentis adfici quibus secantur
ossa, torqueri homines et dolore dentium." Hoc verum esse quis
abneget? Sed ut os secetur, omentum quod impositum est ossi
cruciatum, dum sectionem patitur, importat. Quod cum medici manus
transit, os iam cum medulla quam continet habent indolentiam
sectionis similem capillorum. Et cum dentium dolor est, non os
dentis in sensu est, sed caro quae continet dentem. [14] Nam et
unguis quantus extra carnem crescendo pergit sine sensu secatur,
qui carni adhaeret iam facit si secetur dolorem, non suo sed
sedis suae corpore; sicut capillus dum superior secatur nescit
dolorem: si avellatur, sensum accipit a carne quam deserit. Et
cerebrum quod tactu sui hominem vel torquet vel frequenter
interimit, non suo sensu sed vestitus sui, id est omenti, hunc
importat dolorem.

[15] Ergo diximus quae in homine sine sensu sint et quae hoc
causa faciat indicatum est. Reliqua pars debiti mei de eo est cur
cerebrum, cum sensum non habeat, sensus gubernet. Sed de hoc
quoque temptabo, si potero, esse solvendo.

[16] Sensus de quibus loquimur quinque sunt: visus, auditus,
odoratus, gustus et tactus. Hi aut corporei sunt aut circa
corpus, solisque sunt caducis corporibus familiares. Nulli enim
divino corpori sensus inest, anima vero omni corpore, vel si
divinum sit, ipsa divinior est. Ergo, si dignitas divinorum
corporum sensum dedignatur, quasi aptum caducis, multo magis
anima maioris est maiestatis quam ut sensu egeat. [17] Vt autem
homo constet et vivum animal sit, anima praestat, quae corpus
inluminat. Porro inluminat inhabitando et habitatio eius in
cerebro est. Sphaeralis enim natura et ad nos de alto veniens,
partem in homine et altam et sphaeralem tenuit et quae sensu
careat, qui non est animae necessarius. [18] Sed quia necessarius
animali est, locat in cavernis cerebri spiramentum de effectibus
suis: cuius spiramenti natura haec est ut sensus et ingerat et
gubernet. [19] De his ergo cavernis, quas ventres cerebri nostra
vocavit antiquitas, nascuntur nervorum septem συζυγίαι. Cui rei
nomen quod ipse voles Latinum facito. Nos enim συζυγίαν nervorum
vocamus, cum bini nervi pariter emergunt et in locum certum
desinunt. [20] Septem ergo nervorum συζυγίαι de cerebri ventre
nascentes vicem implent fistularum, spiramentum sensificum ad sua
quaeque loca naturali lege ducentes, ut sensum vicinis et longe
positis membris animalis infundant.

[21] Prima igitur συζυγία nervorum talium petit oculos et dat
illis agnitionem specierum et discretionem colorum; secunda in
aures se diffundit per quam eis innascitur notitia sonorum;
tertia naribus inseritur vim ministrans odorandi; quarta palatum
tenet quo de gustatibus iudicatur; quinta vi sua omne corpus
implet, omnis enim pars corporis mollia et aspera, frigida et
calida discernit. [22] Sexta de cerebro means stomachum petit,
cui maxime sensus est necessarius, ut quae desunt adpetat,
superflua respuat et in homine sobrio se ipse moderetur. Septima
συζυγία nervorum infundit sensum spinali medullae, quae hoc est
animali quod est navi carina, et adeo usu aut dignitate praecipua
est ut longum cerebrum a medicis sit vocata. [23] Ex hac
denique, ut ex cerebro, diversi nascuntur meatus, virtutem tribus
animae propositis ministrantes. Tria sunt enim quae ex animae
providentia accipit corpus animalis: ut vivat, ut decore vivat et
ut immortalitas illi successione quaeratur. [24] His tribus
propositis, ut dixi, animae per spinalem medullam praebetur
effectus. Nam cordi et iecori et spirandi ministeriis, quae omnia
ad vivendum pertinent, vires de spinalibus quos dixi meatibus
ministrantur. Nervis etiam manuum pedum aliarumve partium, per
quas decore vivitur, virtus inde praestatur, et ut successio
procuretur, nervi ex eadem spinali medulla pudendis et matrici,
ut suum opus impleant, ministrantur. [25] Ita nulla in homine
pars corporis sine spiramento, quod in ventre cerebri locatum
est, et sine spinalis medullae beneficio constat. Sic ergo fit ut
cum ipsum cerebrum sensu careat, sensus tamen a cerebro in omne
corpus proficiscatur.»

[26] «Εὖγε! Graeculus noster», Euangelus ait, «tam plane nobis
ostendit res opertu naturae tectas ut quicquid sermone descripsit
oculis videre videamur. [27] Sed Eustathio iam cedo, cui
praeripui consulendi locum.» Eustathius: «modo vel vir omnium
disertissimus Eusebius vel quicumque volent alii ad exercitium
consultationis accedant, nos postea liberiore otio congrediemur.»

10. [1] «Ergo», ait Eusebius, «habendus mihi sermo est, Dysari,
tecum de aetate cuius ianuam iam paene ambo pulsamus. Homerus cum
senes πολιοκροτάφους vocat, quaero utrum ex parte poetico more
totum caput significare velit, an ex aliqua ratione canos huic
praecipue parti capitis adsignet?» [2] Et Dysarius: «et hoc
divinus ille vates prudenter ut cetera. Nam pars anterior capitis
umidior occipitio est, et inde crebro solet incipere canities.»
«Et si pars anterior», ait ille, «umidior est, cur calvitium
patitur quod non nisi ex siccitate contingit?» [3] «Opportuna»,
inquit Dysarius, «obiectio: sed ratio non obscura est. Partes
enim priores capitis fecit natura rariores, ut quicquid superflui
aut fumei flatus circa cerebrum fuerit, evanescat per plures
meatus. Vnde videmus in siccis defunctorum capitibus velut
quasdam suturas quibus hemisphaeria, ut ita dixerim, capitis
illigantur. Quibus igitur illi meatus fuerint ampliores, umorem
siccitate mutant et ideo tardius canescunt sed non calvitio
carent.» [4] «Si ergo siccitas calvos efficit et posteriora
capitis sicciora esse dixisti, cur calvum occipitium numquam
videmus?» [5] Ille respondit: «siccitas occipitii non ex vitio
sed ex natura est. Ideo omnibus sicca sunt occipitia. Ex illa
autem siccitate calvitium nascitur, quae per malam temperiem,
quam Graeci δυσκρασίαν solent vocare, contingit. [6] Inde
capillos crispi, quia ita temperati sunt ut capite sicciore sint,
tarde canescunt, cito in calvitium transeunt. Contra qui capillo
sunt rariore, non eo facile nudantur, nutriente umore quod
φλέγμα vocitatur; sed fit illis cita canities. Nam ideo albi sunt
cani quia colorem umoris quo nutriuntur imitantur.» [7] «Si ergo
senibus abundantia umoris capillos in canitiem tinguit, cur
senecta opinionem exactae siccitatis accepit?» [8] «Quia
senecta», inquit ille, «extincto per vetustatem naturali calore
fit frigida, et ex illo frigore gelidi et superflui nascuntur
umores. Ceterum liquor vitalis longaevitate siccatus est; inde
senecta sicca est inopia naturalis umoris, umecta est abundantia
vitiosi ex frigore procreati. [9] Hinc est quod et vigiliis aetas
gravior adficitur, quia somnus, qui maxime ex umore contingit,
de naturali nascitur, sicut est multus in infantia, quae umida
est abundantia non superflui sed naturalis umoris. [10] Eadem
ratio est quae pueritiam canescere non patitur cum sit
umectissima, quia non ex frigore nato phlegmate umida est sed
illo naturali et vitali umore nutritur. Ille enim umor qui aut de
aetatis frigore nascitur aut cuiuslibet vitiositatis occasione
contrahitur, ut superfluus, ita et noxius est.

[11] Hunc videmus in feminis, nisi crebro egeratur, extrema
minitantem, hunc in eunuchis debilitatem tibiis ingerentem,
quarum ossa quasi semper in superfluo umore natantia naturali
vigore caruerunt et ideo facile intorquentur, dum pondus
superpositi corporis ferre non possunt, sicut canna pondere sibi
imposito curvatur.»

[12] Et Eusebius: «quoniam nos a senectute usque ad eunuchos
traxit superflui umoris disputatio, dicas volo cur ita acutae
vocis sunt ut saepe mulier an eunuchus loquatur, nisi videas,
ignores.» [13] Id quoque facere superflui umoris abundantiam ille
respondit: «ipse enim ἀρτηρίαν, per quam sonus vocis ascendit,
efficiens crassiorem angustat vocis meatum et ideo vel feminis
vel eunuchis vox acuta est, viris gravis, quibus vocis transitus
habet liberum et ex integro patentem meatum. [14] Nasci autem in
eunuchis et in feminis ex pari frigore parem paene importuni
umoris abundantiam etiam hinc liquet, quod utrumque corpus saepe
pinguescit, certe ubera prope similiter utrique grandescunt.»

11. [1] His dictis cum ad interrogandum ordo Servium iam vocaret,
naturali pressus ille verecundia usque ad proditionem coloris
erubuit. [2] Et Dysarius, «age Servi, non solum adulescentium qui
tibi aequaevi sunt sed senum quoque omnium doctissime,
commascula frontem et sequestrata verecundia, quam in te facies
rubore indicat, confer nobiscum libere quod occurrerit,
interrogationibus tuis non minus doctrinae collaturus quam si
aliis consulentibus ipse respondeas.» [3] Cumque diutule tacentem
crebris ille hortatibus excitaret: «hoc», inquit Servius, «ex te
quaero quod mihi contigisse dixisti, quae faciat causa ut rubor
corpori ex animi pudore nascatur?»

[4] Et ille, «natura», inquit, «cum quid ei occurrit honesto
pudore dignum, imum petendo penetrat sanguinem, quo commoto atque
diffuso cutis tinguitur, et inde nascitur rubor. [5] Dicunt
etiam physici quod natura pudore tacta ita sanguinem ante se pro
velamento tendat, ut videmus quemque erubescentem manum sibi ante
faciem frequenter opponere. Nec dubitare de his poteris cum
nihil aliud sit rubor nisi color sanguinis.» [6] Addit Servius:
«et qui gaudent cur rubescunt?» Et Dysarius, «gaudium», inquit,
«extrinsecus contingit; ad hoc animoso occursu natura festinat,
quam sanguis comitando quasi alacritate integritatis suae
compotem tinguit cutem, et inde similis color nascitur.» [7] Idem
refert: «contra qui metuunt, qua ratione pallescunt?» «Nec hoc»,
Dysarius ait, «in occulto est. Natura enim cum quid de
extrinsecus contingentibus metuit, in altum tota demergitur,
sicut nos quoque cum timemus latebras et loca nos occulentia
quaerimus. [8] Ergo tota descendens ut lateat, trahit secum
sanguinem quo velut curru semper vehitur. Hoc demerso umor
dilutior cuti remanet, et inde pallescit. Ideo timentes et
tremunt, quia virtus animae introrsum fugiens nervos relinquit
quibus tenebatur fortitudo membrorum, et inde saltu timoris
agitantur. [9] Hinc et laxamentum ventris comitatur timorem, quia
musculi quibus claudebantur retrimentorum meatus, fugientis
introrsum animae virtute deserti, laxant vincula quibus
retrimenta usque ad egestionis opportunitatem continebantur.»
[10] Servius his dictis venerabiliter adsensus opticuit.

12. [1] Tunc Avienus, «quia me ordo», ait, «ad similitudinem
consultationis adplicat, reducendus mihi est ad convivium sermo
qui longius a mensa iam fuerat evagatus et ad alias transierat
quaestiones. [2] Saepe adposita salita carne quam laridum
vocamus, ut opinor quasi "large aridum", quaerere mecum ipse
constitui qua ratione carnem ad diuturnitatem usus admixtio salis
servet. Hoc licet aestimare mecum possim, malo tamen ab eo qui
corporibus curat certior fieri.»

[3] Et Dysarius: «omne corpus suapte natura dissolubile et
marcidum est et, nisi quodam vinculo contineatur, facile defluit.
Continetur autem, quam diu inest, anima reciprocatione aëris,
qua vegetantur conceptacula spiritus, dum semper novo spirandi
nutriuntur alimento. [4] Hoc cessante per animae discessum membra
marcescunt, et omne pondere suo conflictum corpus obteritur. Tum
sanguis etiam, qui quam diu fuit compos caloris, dabat membris
vigorem, calore discedente versus in saniem, non manet intra
venas sed foras exprimitur, atque ita laxatis spiramentis effluit
tabes faeculenta. [5] Id fieri sal admixtus corpori prohibet.
Est enim natura siccus et calidus, et fluxum quidem corporis
calore contrahit, umorem vero siccitate vel coercet vel exsorbet.
Certe umorem sale differri sive consumi fit hinc cognitu facile
quod, si duo panes pari magnitudine feceris, unum sale aspersum,
sine sale alterum, invenies indigentem salis pondere
propensiorem, scilicet umore in eo per salis penuriam
permanente.»

[6] «Et hoc a Dysario meo quaesitum volo: cur defaecatum vinum
validius fit viribus sed infirmius ad permanendum, et tam
bibentem cito permovet quam ipsum, si manserit, facile mutatur?»
[7] «Quod cito», inquit Dysarius, «permovet haec ratio est, quia
tanto penetrabilius efficitur in venas bibentis, quanto fit
liquidius faece purgata. Ideo autem facile mutatur, quod nullo
firmamento nixum undique sui ad noxam patet. Faex enim vino
sustinendo et alendo et viribus sufficiendis quasi radix eius
est.»

[8] «Et hoc quaero», Avienus ait, «cur faex in imo subsidit
omnium nisi mellis, mel solum est quod in summum faecem expuat?»
Ad hoc Dysarius, «faecis materia ut spissa atque terrena ceteris
laticibus pondere praestat, melle vincitur. Ideo in illis
gravitate devergens ad fundum decidit, in melle vero ut levior de
loco victa sursum pellitur.»

[9] «Quoniam ex his quae dicta sunt ingerunt se similes
quaestiones, cur, Dysari, ita mel et vinum diversis aetatibus
habentur optima, mel quod recentissimum, vinum quod
vetustissimum? Vnde est et illud proverbium quo utuntur gulones,
mulsum quod probe temperes miscendum esse novo Hymettio et vetulo
Falerno.» [10] «Propterea», inquit ille, «quia inter se ingenio
diversa sunt. Vini enim natura umida est, mellis arida. Si dicto
meo addubitaveris, medicinae contemplator effectum. Nam quae
udanda sunt corporis, vino foventur, quae siccanda sunt melle
detergentur. Igitur longinquitate temporis de utroque aliquid
exsorbente vinum meracius fit, mel aridius et ita mel suco
privatur ut vinum aqua liberatur.»

[11] «Nec hoc quod sequetur dissimile quaesitis est: cur si vasa
vini atque olei diutule semiplena custodias, vinum ferme in
acorem corrumpitur, oleo contra sapor suavior conciliatur?» [12]
«Vtrumque», Dysarius ait, «verum est. In illud enim vacuum quod
superne liquido caret aër advena incidit, qui tenuissimum quemque
umorem elicit et exorbet, eo siccato vinum quasi spoliatum
viribus, prout ingenio imbecillum aut validum fuit, vel acore
exasperatur vel austeritate restringitur, oleum autem supervacuo
umore siccato velut mucore qui in eo latuit absterso adquirit
novam suavitatem saporis.»

[13] Rursus ait Avienus: «Hesiodus cum ad medium dolii perventum
est, compercendum et ceteris eius partibus ad satietatem dicit
abutendum, optimum vinum sine dubio significans quod in dolii
medietate consisteret. Sed et hoc usu probatum est, in oleo
optimum esse quod supernatat, in melle quod in imo est. Quaero
igitur cur oleum quod in summo est, vinum quod in medio, mel quod
in fundo, optima esse credantur.»

[14] Nec cunctatus Dysarius ait, «mel quod optimum est reliquo
ponderosius est. In vase igitur mellis pars quae in imo est
utique praestat pondere, et ideo supernante pretiosior est.
Contra in vase vini pars inferior admixtione faecis non modo
turbulenta, sed et sapore deterior est; pars vero summa aëris
vicinia corrumpitur, cuius admixtione fit dilutior. [15] Vnde
agricolae dolia, non contenti sub tecto reposuisse, defodiunt et
operimentis extrinsecus inlitis muniunt, removentes in quantum
fieri potest a vino aëris contagionem, a quo tam manifeste
laeditur ut vix se tueatur in vase pleno et ideo aëri minus
pervio. [16] Ceterum si inde hauseris et locum aëris admixtioni
patefeceris, reliquum quod remansit omne corrumpitur. Media
igitur pars quantum a confinio summi utriusque tantum a noxa
remota est, quasi nec turbulenta nec diluta.»

[17] Adiecit Avienus, «cur eadem potio meracior videtur ieiuno
quam ei qui cibum sumpsit?» Et ille: «venas inedia vacuefacit,
saturitas obstruit. Igitur cum potio per inanitatem penitus
influit, quia non obtusas cibo venas invenit, neque fit
admixtione dilutior et per vacuum means gustatu fortiore
sentitur.»

[18] «Hoc quoque sciendum mihi est», Avienus ait, «cur qui
esuriens biberit aliquantulum famem sublevat, qui vero sitiens
cibum sumpserit non solum non domat sitim sed magis magisque
cupidinem potus accendit?» [19] «Nota est», inquit Dysarius,
«causa. Nam liquori quidem nihil officit quin sumptus ad omnes
corporis partes quoquoversus permanet et venas compleat, et ideo
inedia quae inanitatem fecerat, accepto potus remedio, quasi iam
non in totum vacua recreatur. Cibatus vero utpote concretior et
grandior in venas non nisi paulatim confectus admittitur. Ideo
sitim quam repperit nullo solatio sublevat, immo quicquid foris
umoris nactus est exorbet et inde penuria eius, quae sitis
vocatur, augetur.»

[20] «Nec hoc mihi», Avienus ait, «ignoratum relinquo: cur maior
voluptas est cum sitis potu extinguitur quam cum fames sedatur
cibo?» Et Dysarius: «ex praedictis hoc quoque liquet. Nam
potionis totus haustus in omne corpus simul penetrat et omnium
partium sensus facit unam maximam et sensibilem voluptatem, cibus
autem exiguo subministratu paulatim penuriam consolatur. Ideo
voluptas eius multifariam comminuitur.»

[21] «Hoc quoque si videtur addo quaesitis: cur qui avidius
vorant facilius satias capit quam qui eadem quietius ederint?»
«Brevis est», inquit, «illa responsio. Nam ubi avide devoratur,
tunc multus aër cum edulibus infertur propter hiantium rictus et
crebritatem respirandi, igitur ubi aër venas complevit, ad
obiciendum fastidium pro cibo pensatur.»

[22] «Ni molestus tibi sum, Dysari, patere plus nimio ex discendi
cupidine garrientem, et dicas quaeso cur edulia satis calida
facilius comprimimus ore quam manu sustinemus et si quid eorum
plus fervet quam ut diutius mandi possit, ilico devoramus et
tamen alvus non perniciose uritur.» [23] Et ille: «intestinus
calor qui in alvo est quasi multo maior vehementiorque quicquid
calidum accipit magnitudine sua circumvenit ac debilitat. Ideo
praestat si quid ori fervidum admoveris, non ut quidam faciunt
hiare, ne novo spiritu fervori vires ministres, sed paulisper
labra comprimere, ut maior calor qui de ventre etiam ori
opitulatur comprimat minorem calorem. Manus autem, ut rem
fervidam ferre possit, nullo proprio iuvatur calore.»

[24] «Iamdudum», inquit Avienus, «nosse aveo cur aqua quae obsita
globis nivium perducitur ad nivalem rigorem minus in potu noxia
est quam ex ipsa nive aqua resoluta. Scimus enim quot quantaeque
noxae epoto nivis umore nascantur.» [25] Et Dysarius: «addo
aliquid a te quaesitis. Aqua enim ex nive resoluta, etiam si igne
calefiat et calida bibatur, aeque noxia est ac si epota sit
frigida. Ergo non solo rigore nivalis aqua perniciosa est, sed ob
aliam causam, quam non pigebit aperire auctore Aristotele, qui
in physicis quaestionibus suis hanc posuit et in hunc sensum ni
fallor absolvit. [26] "Omnis aqua", inquit, "habet in se aëris
tenuissimi portionem quo salutaris est, habet et terream faecem
qua est corpulenta post terram. Cum ergo aëris frigore et gelu
coacta coalescit, necesse est per evaporationem velut exprimi ex
ea auram illam tenuissimam, qua discedente conveniat in coagulum,
sola terrea in se remanente natura. Quod hinc apparet quia cum
fuerit eadem aqua solis calore resoluta, minor modus eius
reperitur quam fuit antequam congelasceret, deest autem quod
evaporatio solum in aqua salubre consumpsit." [27] Nix ergo quae
nihil aliud est quam aqua in aëre denseta, tenuitatem sui, cum
denseretur, amisit et ideo ex eius resolutae potu diversa
morborum genera visceribus inseminantur.»

[28] «Nominatum gelu veteris, quae me solebat agitare, admonuit
quaestionis, cur vina aut numquam aut rarenter congelascant,
ceteris ex magna parte umoribus nimietate frigoris cogi solitis?
Num quia vinum semina quaedam in se caloris habet —et ob eam rem
Homerus dixit αἴθοπα οἶνον, non ut quidam putant propter colorem—
an alia quaepiam causa est? Quam quia ignoro scire cupio.»

[29] Ad haec Dysarius: «esto vina naturali muniantur calore: num
oleum minus ignitum est aut minorem vim in corporibus
calefactandis habet? Et tamen gelu stringitur. Certe si putas ea
quae calidiora sunt difficilius congelascere, congruens erat nec
oleum concrescere et ea quae frigidiora sunt facile gelu cogi,
acetum autem omnium maxime frigorificum est atque id tamen
numquam gelu stringitur. [30] Num igitur magis oleo causa est
coaguli celerioris quod et levigatius et spissius est? Faciliora
enim ad coeundum videntur quae levatiora densioraque sunt, vino
autem non contingit tanta mollities, et est quam oleum multo
liquidius, acetum vero et liquidissimum est inter ceteros umores
et tanto est acerbius ut sit acore tristificum; et exemplo
marinae aquae, quae ipsa quoque amaritudine sui aspera est,
numquam gelu contrahitur. [31] Nam quod Herodotus historiarum
scriptor contra omnium ferme qui haec quaesiverunt opinionem
scripsit, mare Bosporicum, quod et Cimmerium appellat, earumque
partium mare omne, quod Scythicum dicitur, id gelu constringi et
consistere, aliter est ac putatur. [32] Nam non marina aqua
contrahitur, sed quia plurimum in illis regionibus fluviorum est
et paludum in ipsa maria influentium, superficies maris, cui
dulces aquae innatant, congelascit et incolumi aqua marina
videtur in mari gelu, sed de advenis undis coactum. [33] Hoc et
in Ponto fieri videmus, in quo frusta quaedam et, ut ita dixerim,
prosiciae gelidae feruntur, contractae de fluvialium vel
palustrium undarum multitudine, in quas licet frigori, quasi
levatiores marina. [34] Plurimum autem aquarum talium influere
Ponto et totam superficiem eius infectam esse dulci liquore,
praeter quod ait Sallustius, "mare Ponticum dulcius quam cetera
est," hoc quoque testimonio, quod si in Pontum vel paleas vel
ligna seu quaecumque natantia proieceris, foras extra Pontum
feruntur in Propontidem atque ita in mare quod adluit Asiae oram,
cum constet in Pontum influere maris aquam, non effluere de
Ponto. [35] Meatus enim qui solus de Oceano receptas aquas in
maria nostra transmittit, in freto est Gaditano quod Hispaniam
Africamque interiacet; et sine dubio inundatio ipsa per
Hispaniense et Gallicanum litora in Tyrrhenum prodit, inde
Hadriaticum mare facit, ex quo dextra in Parthenium, laeva in
Ionium et directim in Aegaeum pergit, atque ita ingreditur in
Pontum. [36] Quae igitur ratio facit ut rivatim aquae de Ponto
effluant cum foris influentes aquas Pontus accipiat? Sed constat
utraque ratio. Nam superficies Ponti propter nimias aquas quae de
terra dulces influunt, foras effluit; deorsum vero intro pergit
influxio. [37] Vnde probatum est natantia quae, ut supra dixi,
iaciuntur in Pontum foras pelli, si vero columna deciderit,
introrsum urinari. Et hoc saepe usu probatum est, ut graviora
quaeque in fundo Propontidis ad Ponti interiora pellantur.»

[38] «Adiecta hac una consultatione reticebo: cur omne dulcium
magis dulce videtur cum frigidum est quam si caleat?» Respondit
Dysarius: «calor sensum occupat, et gustatum linguae fervor
interpedit. Ideo exasperatione oris praeventa suavitas
excluditur. Quod si caloris absit iniuria, tum demum potest
lingua incolumi blandimento dulcedinem pro merito eius excipere.
Praeterea sucus dulcis per calorem non impune penetrat venarum
receptacula et ideo noxa minuit voluptatem.»

13. [1] Successit Horus et, «cum multa», inquit, «de potu et
cibatu quaesisset Avienus, unum maxime necessarium, sponte an
oblitus ignoro, praetermisit: cur ieiuni magis sitiant quam
esuriant. Hoc in commune nobis, Dysari, si videtur, absolve.»

[2] Et ille: «rem tractatu dignam», inquit, «Hore, quaesisti sed
cuius ratio in aperto sit. Cum enim animal ex diversis constet
elementis, unum est de his quae corpus efficiunt quod aut solum
aut maxime ultra cetera aptum sibi quaerat alimentum, calorem
dico, qui liquorem sibi exigit ministrari. [3] Certe de ipsis
quattuor elementis extrinsecus videmus nec aquam nec aërem neque
terram aliquid quo alatur aut quod consumat exigere nullamque
noxam vicinis vel adpositis sibi rebus inferre, solus ignis
alimenti perpetui desiderio quicquid offendit absumit. [4]
Inspice et primae aetatis infantiam, quantum cibum nimio calore
conficiat, et contra senes cogita facile tolerare ieiunium quasi
exstincto in ipsis calore qui nutrimentis recreari solet. Sed et
media aetas, si multo exercitio excitaverit sibi naturalem
calorem, animosius cibum adpetit. Consideremus et animalia
sanguine carentia, quae nullum cibum quaerant penuria caloris.
[5] Ergo si calor semper in adpetentia est, liquor autem proprium
caloris alimentum est, bene in nobis cum ex ieiunio corpori
nutrimenta quaeruntur, praecipue calor suum postulat, quo accepto
corpus omne recreatur et patientius expectat cibum solidiorem.»

[6] His dictis Avienus anulum de mensa rettulit qui illi de
brevissimo dexterae manus digito repente deciderat, cumque a
praesentibus quaereretur cur eum alienae manui et digito, et non
huic gestamini deputatis potius insereret, ostendit manum laevam
ex vulnere tumidiorem. [7] Hinc Horo nata quaestionis occasio et,
«dic», inquit, «Dysari —omnis enim situs corporis pertinet ad
medici notionem, tu vero doctrinam et ultra quam medicina
postulat consecutus es— dic, inquam, cur sibi communis adsensus
anulum in digito qui minimo vicinus est, quem etiam medicinalem
vocant, et manu praecipue sinistra gestandum esse persuasit?»

[8] Et Dysarius: «de hac ipsa quaestione sermo quidam ad nos ab
Aegypto venerat, de quo dubitabam fabulamne an veram rationem
vocarem, sed libris anatomicorum postea consultis verum repperi,
nervum quendam de corde natum priorsum pergere usque ad digitum
manus sinistrae minimo proximum, et illic desinere implicatum
ceteris eiusdem digiti nervis; et ideo visum veteribus ut ille
digitus anulo tamquam corona circumdaretur.»

[9] Et Horus, «adeo», inquit, «Dysari, verum est ita ut dicis
Aegyptios opinari, ut ego sacerdotes eorum, quos prophetas
vocant, cum in templo vidissem circa deorum simulacra hunc in
singulis digitum confectis odoribus inlinere et eius rei causas
requisissem, et de nervo quod iam dictum est principe eorum
narrante didicerim et insuper et de numero qui per ipsum
significatur. [10] Complicatus enim senarium numerum digitus iste
demonstrat, qui omnifariam plenus perfectus atque divinus est,
causasque cur plenus sit hic numerus ille multis adseruit, ego
nunc ut praesentibus fabulis minus aptas relinquo. Haec sunt quae
in Aegypto divinarum omnium disciplinarum compote, cur anulus
huic digito magis inseratur agnovi.»

[11] Inter haec Caecina Albinus, «si volentibus vobis erit»,
inquit, «in medium profero quae de hac eadem causa apud Ateium
Capitonem, pontificii iuris inter primos peritum, legisse memini.
Qui cum nefas esse sanciret deorum formas insculpi anulis, eo
usque processit ut et cur in hoc digito vel in hac manu
gestaretur anulus non taceret. [12] Veteres, inquit, non ornatus
sed signandi causa anulum secum circumferebant. Vnde nec plus
habere quam unum licebat nec cuiquam nisi libero, quos solos
fides deceret quae signaculo continetur. Ideo ius anulorum famuli
non habebant. Imprimebatur autem sculptura materiae anuli, seu
ex ferro seu ex auro foret, et gestabatur ut quisque vellet,
quacumque manu quolibet digito. [13] Postea, inquit, usus
luxuriantis aetatis signaturas pretiosis gemmis coepit
insculpere, et certatim haec omnis imitatio lacessivit, ut de
augmento pretii quo sculpendos lapides parassent gloriarentur.
Hinc factum est ut usus anulorum exemptus dexterae, quae multum
negotiorum gerit, in laevam relegaretur, quae otiosior est, ne
crebro motu et officio manus dexterae pretiosi lapides
frangerentur. [14] Electus autem, inquit, in ipsa laeva manu
digitus minimo proximus, quasi aptior ceteris cui commendaretur
anuli pretiositas. Nam pollex, qui nomen ab eo quod pollet
accepit, nec in sinistra cessat nec minus quam tota manus semper
in officio est: unde apud Graecos ἀντίχειρ, inquit, vocatur,
quasi manus altera. [15] Pollici vero vicinus nudus et sine
tuitione alterius adpositi videbatur. Nam pollex ita inferior est
ut vix radicem eius excedat. Medium et minimum vitaverunt,
inquit, ut ineptos, alterum magnitudine, brevitate alterum; et
electus est qui ab utroque clauditur et minus officii gerit et
ideo servando anulo magis adcommodatus est.

[16] Haec sunt quae lectio pontificalis habet, unus quisque ut
volet vel Etruscam vel Aegyptiacam opinionem sequatur.»

[17] Inter haec Horus ad consulendum reversus, «scis», inquit,
«Dysari, praeter hunc vestitum qui me tegit nihil me in omni
censu aliud habere. Vnde nec servus mihi est, nec ut sit opto,
sed omnem usum qui vivo ministrandus est, ego mihimet
subministro. [18] Nuper ergo cum in Ostiensi oppido morarer,
sordidatum pallium meum in mari diutule lavi et super litus sole
siccavi, nihiloque minus eaedem in ipso post ablutionem maculae
sordium visebantur. Cumque me res ista stupefaceret, adsistens
forte nauta, "quin potius", ait, "in fluvio ablue pallium tuum si
vis emaculatum." Parui ut verum probarem, et aqua dulci ablutum
atque siccatum vidi splendori suo redditum, et ex illo causam
requiro cur magis dulcis quam salsa aqua idonea sit sordibus
abluendis?»

[19] «Iamdudum», Dysarius inquit, «haec quaestio ab Aristotele et
proposita est et soluta. Ait enim aquam marinam multo spissiorem
esse quam est dulcis. Immo illam esse faeculentam, dulcem vero
puram atque subtilem. Hinc facilius ait vel imperitos nandi mare
sustinet, cum fluvialis aqua quasi infirma et nullo adiumento
fulta mox cedat et in imum pondera accepta transmittat. [20] Ergo
aquam dulcem dixit quasi natura levem celerius immergere in ea
quae abluenda sunt, et dum siccatur secum sordium maculas
abstrahere; marinam vero quasi crassiorem nec facile penetrare
purgando propter densitatem sui et dum vix siccatur non multum
sordium secum trahere.»

[21] Cumque Horus his adsentiri videretur, Eustathius ait, «ne
decipias, quaeso, credulum qui se quaestionemque suam commisit
fidei tuae. Aristoteles enim, ut nonnulla alia, magis acute quam
vere ista disseruit. [22] Adeo autem aquae densitas non nocet
abluendis ut saepe qui aliquas species purgatas volunt, ne sola
aqua vel dulci tardius hoc efficiant, admisceant illi cinerem,
vel si defuerit, terrenum pulverem, ut crassior facta celerius
possit abluere. Nihil ergo impedit marinae aquae densitas. [23]
Sed nec ideo quia salsa est minus abluit. Salsitas enim findere
et velut aperire solet meatus et ideo magis elicere debuit
abluenda. Sed haec una causa est cur aqua marina non sit
ablutioni apta, quia pinguis est, sicut et ipse Aristoteles saepe
testatus est et sales docent quibus inesse quiddam pingue nullus
ignorat. [24] Est et hoc indicium pinguis aquae marinae quod,
cum inspergitur flammae, non tam extinguit quam pariter
accenditur, aquae pinguedine alimoniam igni subministrante. [25]
Postremo Homerum sequamur qui solus fuit naturae conscius. Facit
enim Nausicaam Alcinoi filiam abluentem vestes cum super mare
esset, non in mari sed in fluvio. Idem locus Homeri docet nos
marinae aquae quiddam inesse pingue permixtum. [26] Vlixes enim
cum iamdudum mare evasisset et staret siccato corpore, ait ad
Nausicaae famulas,



     ἀμφίπολοι, στῆθ᾽ οὕτω ἀπόπροθεν, ὄφρ᾽ ἐγὼ αὐτός
     ἅλμην ὤμοιιν ἀπολούσομαι.
     


Post haec cum descendisset in fluvium,

     ἐκ κεφαλῆς ἔσμηχεν ἁλὸς χνόον.
[27] Divinus enim vates, qui in omni re naturam secutus est,
expressit quod fieri solet, ut qui ascendunt de mari, si in sole
steterint, aqua quidem celeriter sole siccetur, maneat autem in
corporis superficie veluti flos quidam qui et in detergendo
sentitur, et hoc est aquae marinae pinguedo quae sola impedit
ablutionem.

14. [1] Et quia a ceteris expeditus mihi te paulisper indulges,
modo autem nobis de aqua sermo fuit, quaero cur in aqua simulacra
maiora veris videntur? Quod genus apud popinatores pleraque
scitamentorum cernimus proposita ampliore specie quam corpore,
quippe videmus in doliolis vitreis aquae plenis et ova globis
maioribus et iecuscula fibris tumidioribus et bulbos spiris
ingentibus. Et omnino ipsum videre qua nobis ratione constat,
quia solent de hoc nonnulli nec vera nec veri similia sentire?»

[2] Et Dysarius, «aqua», inquit, «densior est aëris tenuitate et
ideo eam cunctantior visus penetrat, cuius offensa repercussa
videndi acies scinditur et in se recurrit. Scissa dum redit, iam
non directo ictu sed undique versum incurrit liniamenta
simulacri, et sic fit ut videatur imago archetypo suo grandior.
Nam et solis orbis matutinus solito nobis maior apparet quia
interiacet inter nos et ipsum aër adhuc de nocte roscidus, et
grandescit imago eius tamquam in aquae speculo visatur. [3] Ipsam
vero videndi naturam non insubide introspexit Epicurus, cuius in
hoc non est, ut aestimo, improbanda sententia, adstipulante
praecipue Democrito, quia sicut in ceteris ita et in hoc paria
senserunt. [4] Ergo censet Epicurus ab omnibus corporibus iugi
fluore quaepiam simulacra manare, nec umquam tantulam moram
intervenire quin ultro ferantur inani figura cohaerentes corporum
exuviae, quarum receptacula in nostris oculis sunt et ideo ad
deputatam sibi a natura sedem proprii sensus recurrunt. Haec sunt
quae vir ille commemorat, quibus si occurris obvius, expecto
quid referas.»

[5] Ad haec renidens Eustathius, «in propatulo est», inquit,
«quod decepit Epicurum. A vero enim lapsus est aliorum quattuor
sensuum secutus exemplum, quia in audiendo et gustando et
odorando atque tangendo nihil e nobis emittimus, sed extrinsecus
accipimus quod sensum sui moveat. [6] Quippe et vox ad aures
ultro venit, et aurae in nares influunt, et palato ingeritur quod
gignat saporem, et corpori nostro adplicantur tactu sentienda.
Hinc putavit et ex oculis nihil foras proficisci sed imagines
rerum in oculos ultro meare. [7] Cuius opinioni repugnat quod in
speculis imago adversa contemplatorem suum respicit, cum debeat,
siquidem a nobis orta recto meatu proficiscitur, posteram sui
partem cum discedit ostendere, ut laeva laevam dextera dexteram
respiciat. Nam et histrio personam sibi detractam ex ea parte
videt qua induit, scilicet non faciem sed posteriorem cavernam.
[8] Deinde interrogare hunc virum vellem an tunc imagines e rebus
avolant cum est qui velit videre, an et cum nullus aspicit,
emicant undique simulacra. [9] Nam si quod primum dixi teneat,
quaero cuius imperio simulacra praesto sint intuenti et quotiens
quis voluerit ora convertere, totiens se et illa convertant. [10]
Si secundo inhaereat, ut dicat perpetuo fluore rerum omnium
manare simulacra, quaero quam diu cohaerentia permanent nullo
coagulo iuncta ad permanendum. Aut si manere dederimus, quem ad
modum aliquem retinebunt colorem, cuius natura cum sit
incorporea, tamen numquam potest esse sine corpore? [11] Dein
quis potest in animum inducere simul atque oculos verteris
incurrere imagines caeli, maris, litoris, prati, navium, pecudum
et innumerabilium praeterea rerum, quas uno oculorum iactu
videmus, cum sit pupula quae visu pollet oppido parva? Et quonam
modo totus exercitus visitur? An de singulis militibus profecta
simulacra se congerunt atque ita collata tot milia penetrant
oculos intuentis?

[12] Sed quid laboramus opinionem sic inanem verbis verberare,
cum ipsa rei vanitas se refellat? Constat autem visum nobis hac
provenire ratione. [13] Genuinum lumen e pupula, quacumque eam
verteris, directa linea emicat. Id oculorum domesticum
profluvium, si reppererit in circumfuso nobis aëre lucem, per eam
directim pergit quam diu corpus offendat, et si faciem verteris
ut circumspicias, utrobique acies videndi directa procedit. Ipse
autem iactus, quem diximus de nostris oculis emicare, incipiens a
tenui radice in summa fit latior sicut radii a pictore
finguntur: ideo per minutissimum foramen contemplans oculus videt
caeli profunditatem. [14] Ergo tria ista necessaria nobis sunt
ad effectum videndi: lumen, quod de nobis emittimus, et ut aër
qui interiacet lucidus sit, et corpus quo offenso desinat
intentio; quae si diutius pergat, rectam intentionem lassata non
obtinet sed scissa in dextram laevamque diffunditur. [15] Hinc
est quod ubicumque terrarum steteris, videris tibi quandam caeli
conclusionem videre, et hoc est quod horizontem veteres
vocaverunt. Quorum indago fideliter deprehendit directam ab
oculis aciem per planum contra aspicientibus non pergere ultra
centum octoginta stadia et inde iam recurvari. Per planum ideo
adieci quia altitudines longissime aspicimus, quippe qui et
caelum videmus.

[16] Ergo in omni horizontis orbe ipse qui intuetur centron est.
Et quia diximus quantum a centro acies usque ad partem orbis
extenditur, sine dubio in horizonte διάμετρος orbis trecentorum
sexaginta stadiorum est, et si ulterius qui intuetur accesserit
seu retrorsum recesserit, similem se circa orbem videbit. [17]
Sicut igitur diximus, cum lumen quod pergit e nobis per aëris
lucem in corpus inciderit, impletur officium videndi; sed ut
possit res visa cognosci, renuntiat visam speciem rationi sensus
oculorum, et illa advocata memoria recognoscit. [18] Ergo videre
oculorum est, iudicare rationis. Quia trinum est officium quod
visum complet ad dinoscendam figuram, sensus, ratio, memoria,
sensus rem visam rationi refundit, illa quid visum sit
recordatur. [19] Adeo autem in tuendo necessarium est rationis
officium ut saepe in uno videndi sensu etiam alium sensum memoria
suggerente ratio deprehendat. Nam si ignis appareat, scit eum et
ante tactum ratio calere; si nix sit illa quae visa est,
intellegit in ipsa ratio etiam tactus rigorem. [20] Hac cessante
visus inefficax est, adeo ut quod remus in aqua fractus videtur,
vel quod turris eminus visa, cum sit angulosa, rotunda
existimatur, faciat rationis neglegentia, quae si se intenderit,
agnoscit in turre angulos et in remo integritatem.

[21] Et omnia illa discernit quae Academiacis damnandorum sensuum
occasionem dederunt; cum sensus inter certissimas res habendi
sint comitante ratione, cui nonnumquam ad discernendam speciem
non sufficit sensus unus. [22] Nam si eminus pomi quod malum
dicitur figura visatur, non omni modo id malum est; potuit enim
ex aliqua materia fingi mali similitudo. Advocandus est igitur
sensus alter ut odor iudicet. Sed potuit inter congeriem malorum
positum auram odoris ipsius concepisse. Hic tactus consulendus
est qui potest de pondere iudicare. Sed metus est ne et ipse
fallatur, si fallax opifex materiam quae pomi pondus imitaretur
elegit. Confugiendum est igitur ad saporem, qui si formae
consentiat, malum esse nulla dubitatio est. [23] Sic probatur
efficaciam sensuum de ratione pendere. Ideo deus opifex omnes
sensus in capite id est circa sedem rationis locavit.»

15. [1] His dictis favor ab omnibus exortus est admirantibus
dictorum soliditatem, adeo ut attestari vel ipsum Euangelum non
pigeret. Dysarius deinde subiecit, «isti plausus sunt qui
provocant philosophiam ad vindicandos sibi de aliena arte
tractatus, unde saepe manifestos incurrit errores. Vt Plato
vester dum nec anatomica quae medicinae propria est abstinet,
risum de se posteris tradidit. [2] Dixit enim divisas esse vias
devorandis cibatui et potui, et cibum quidem per stomachum trahi,
potum vero per ἀρτηρίαν quae τραχεῖα dicitur fibris pulmonis
inlabi. Quod tantum virum vel aestimasse vel in libros rettulisse
mirandum est vel potius dolendum. [3] Vnde Erasistratus,
medicorum veterum nobilissimus, in eum iure invectus est dicens
rettulisse illum longe diversa quam ratio deprehendit. [4] Duas
enim esse fistulas instar canalium, easque ab oris faucibus
proficisci deorsum, et per earum alteram induci delabique in
stomachum esculenta omnia et poculenta, ex eoque ferri in
ventriculum, qui Graece appellatur ἡ κάτω κοιλία, atque illic
subigi digerique ac deinde aridiora ex his retrimenta in alvum
convenire, quod Graece κόλον dicitur, umidiora autem per renes in
vesicam trahi; [5] et per alteram de duabus superioribus
fistulam, quae Graece appellatur τραχεῖα ἀρτηρία, spiritum a
summo ore in pulmonem atque inde rursum in os et in nares
commeare, perque eandem vocis fieri meatum; [6] ac ne potus
cibusve aridior, quem oporteret in stomachum ire, procideret ex
ore labereturque in eam fistulam per quam spiritus reciprocatur,
ex eaque offensione intercluderetur animae via, impositam esse
arte quadam et ope naturae ἐπιγλωττίδα quasi claustrum mutuum
utriusque fistulae, quae sibi sunt cohaerentes, [7] eamque
ἐπιγλωττίδα inter edendum bibendumque operire ac protegere τὴν
τραχεῖαν ἀρτηρίαν, ne quid ex esca potuve incideret in illud
quasi aestuantis animae iter; ac propterea nihil umoris influere
in pulmonem ore ipso arteriae communito.

[8] Haec Erasistratus, cui ut aestimo vero ratio consentit. Cum
enim cibus non squalidus siccitate, sed umoris temperie mollis,
ventri inferendus sit, necesse est eandem viam ambobus patere, ut
cibus potu temperatus per stomachum in ventre condatur, nec
aliter natura componeret nisi quod salutare esset animali. [9]
Deinde cum pulmo et solidus et levigatus sit, si quid spissum in
ipsum deciderit, quem ad modum penetrat aut transmitti potest ad
locum digestionis, cum constet si quando casu aliquid paulo
densius in pulmonem violentia spiritus trahente deciderit, mox
nasci tussim nimis asperam et alias quassationes usque ad
vexationem salutis? [10] Si autem naturalis via potum in pulmonem
traheret, cum polenta bibuntur vel cum hauritur potus admixtis
granis ex re aliqua densiore, quid his sumptis pulmo pateretur?
[11] Vnde ἐπιγλωττίς natura provisa est, quae cum cibus sumitur,
operimento sit arteriae, ne quid per ipsam in pulmonem spiritu
passim trahente labatur, sicut et cum sermo emittendus est,
inclinatur ad operiendam stomachi viam ut ἀρτηρίαν voci patere
permittat. [12] Est et hoc de experientia notum, quod qui sensim
trahunt potum ventres habent umectiores, umore qui paulatim
sumptus est diutius permanente: si quis vero avidius hauserit,
umor eodem impetu quo trahitur praeterit in vesicam, et sicciori
cibo provenit tarda digestio. Haec autem differentia non
nasceretur, si a principio cibi et potus divisi essent meatus.
[13] Quod autem Alcaeus poeta dixit et vulgo canitur,

     οἴνῳ πνεύμονα τέγγε, τὸ γὰρ ἄστρον περιτέλλεται,
ideo dictum est quia pulmo re vera gaudet umore sed trahit
quantum sibi aestimat necessarium. Vides satius fuisse
philosophorum omnium principi alienis abstinere quam minus nota
proferre.»

[14] Ad haec Eustathius paulo commotior, «non minus te», inquit,
«Dysari, philosophis quam medicis inserebam, sed modo videris
mihi rem consensu generis humani decantatam et creditam oblivioni
dare, philosophiam artem esse artium et disciplinam
disciplinarum: et nunc in ipsam invehitur parricidali ausu
medicina, cum philosophia illic se habeatur augustior ubi de
rationali parte, id est de incorporeis, disputat; et illic
inclinetur ubi de physica, quod est de divinis corporibus vel
caeli vel siderum, tractat. [15] Medicina autem physicae partis
extrema faex est, cui ratio est cum testeis terrenisque
corporibus. Sed quid rationem nominavi, cum magis apud ipsam
regnet coniectura quam ratio? —Quae ergo conicit de carne
lutulenta, audet inequitare philosophiae de incorporeis et vere
divinis certa ratione tractanti. Sed ne videatur communis ista
defensio tractatum vitare pulmonis, accipe causas quas Platonica
maiestas secuta est.

[16] Ἐπιγλωττίς, quam memoras, inventum naturae est ad tegendas
detegendasque certa alternatione vias cibatus et potus ut illum
stomacho transmittat, hunc pulmo suscipiat. Propterea tot
meatibus distinctus est et interpatet rimis, non ut spiritus
egressiones habeat, cui exhalatio occulta sufficeret, sed ut per
eos si quid cibatus in pulmonem deciderit, sucus eius mox migret
in sedem digestionis. [17] Deinde ἀρτηρία si quo casu scissa
fuerit, potus non devoratur, sed quasi fisso meatu suo reiectatur
foras incolumi stomacho. Quod non contingeret nisi ἀρτηρία via
esset umoris. [18] Sed et hoc in propatulo est, quia quibus aeger
est pulmo accenduntur in maximam sitim, quod non eveniret nisi
esset pulmo receptaculum potus. Hoc quoque intuere, quod animalia
quibus pulmo non est potum nesciunt. Natura enim nihil
superfluum sed membra singula ad aliquod vivendi ministerium
fecit, quod cum deest usus eius, non desideratur.

[19] Vel hoc cogita, quia si stomachus cibum potumque susciperet,
superfluus foret vesicae usus. Poterat enim utriusque rei
stomachus retrimenta intestino tradere, cui nunc solius cibi
tradit; nec opus esset diversis meatibus quibus singula
traderentur, sed unus utrique sufficeret ab eadem statione
transmisso. Modo autem seorsum vesica et intestinum seorsum
saluti servit, quia illi stomachus tradit, pulmo vesicae. [20]
Nec hoc praetereundum est, quod in urina, quae est retrimentum
potus, nullum cibi vestigium reperitur, sed nec aliqua qualitate
illorum retrimentorum vel coloris vel odoris inficitur; quod si
in ventre simul fuissent, aliqua illarum sordium qualitas
inficeretur. [21] Nam postremo lapides qui de potu in vesica
nascuntur cur numquam in ventre coalescunt, cum non nisi ex potu
fiant et nasci in ventre quoque debuerint si venter esset
receptaculum potus? [22] In pulmonem defluere potum nec poetae
nobiles ignorant. Ait enim Eupolis in fabula quae inscribitur
{€Colaces€},



     πίνειν γὰρ Πρωταγόρας ἐκέλευεν, ἵνα
     πρὸ τοῦ κυνὸς τὸν πνεύμονα ἔκλυρον ἔχῃ.
     


[23] Et Eratosthenes testatur idem:

     καὶ βαθὺν ἀκρήτῳ πνεύμονα τεγγόμενος.
Euripides vero huius rei manifestissimus adstipulator est:

     οἶνος περάσας πλευμόνων διαρροάς.
[24] Cum igitur et ratio corporeae fabricae et testium nobilis
auctoritas adstipuletur Platoni, nonne quisquis contra sentit
insanit?»

16. [1] Inter haec Euangelus gloriae Graecorum invidens et
inludens, «facessant», ait, «haec quae inter vos in ostentationem
loquacitatis agitantur; quin potius si quid callet vestra
sapientia, scire ex vobis volo ovumne prius extiterit an
gallina.» [2] «Inridere te putas», Dysarius ait, «et tamen
quaestio quam movisti et inquisitu et scitu digna est. Iocum enim
tibi de rei vilitate comparans, consuluisti utrum prius gallina
ex ovo an ovum ex gallina coeperit; sed hoc ita seriis inserendum
est ut de eo debeat vel anxie disputari. Et proferam quae in
utramque partem mihi dicenda subvenient, relicturus tibi utrum
eorum verius malis videri.

[3] Si concedimus omnia quae sunt aliquando coepisse, ovum prius
a natura factum iure aestimabitur. Semper enim quod incipit
imperfectum adhuc et informe est, et ad perfectionem sui per
procedentis artis et temporis additamenta formatur. Ergo natura
fabricans avem ab informi rudimento coepit et ovum, in quo necdum
est species animalis, effecit. Ex hoc perfectae avis species
extitit, procedente paulatim maturitatis effectu. [4] Deinde
quicquid a natura variis ornatibus comptum est, sine dubio coepit
a simplici et ita contextionis accessione variatum est. Ergo
ovum visu simplex et undique versum pari specie creatum est, et
ex illo varietas ornatuum quibus constat avis species absoluta
est. [5] Nam sicut elementa prius extiterunt et ita reliqua
corpora de commixtione eorum creata sunt, ita rationes seminales
quae in ovo sunt, si venialis erit ista translatio, velut quaedam
gallinae elementa credenda sunt. [6] Nec importune elementis, de
quibus sunt omnia, ovum comparaverim. In omni enim genere
animantium quae ex coitione nascuntur invenies ovum aliquorum
esse principium instar elementi. Aut enim gradiuntur animantia
aut serpunt aut nando volandove vivunt. [7] In gradientibus
lacertae et similia ex ovis creantur; quae serpunt, ovis
nascuntur exordio; volantia universa de ovis prodeunt, excepto
uno quod incertae naturae est; nam vespertilio volat quidem
pellitis alis, sed inter volantia non habendus est, quia quattuor
pedibus graditur formatosque pullos parit et nutrit lacte quos
generat. Nantia paene omnia de ovis oriuntur generis sui,
crocodilus vero etiam de testeis qualia sunt volantium. [8] Et ne
videar plus nimio extulisse ovum elementi vocabulo, consule
initiatos sacris Liberi patris, in quibus hac veneratione ovum
colitur ut ex forma tereti ac paene sphaerali atque undique
versum clausa et includente intra se vitam, mundi simulacrum
vocetur, mundum autem consensu omnium constat universitatis esse
principium.

[9] Prodeat qui priorem vult esse gallinam, et in haec verba
temptet quod defendit adserere:

Ovum rei cuius est nec initium nec finis est. Nam initium est
semen, finis avis ipsa formata, ovum vero digestio est seminis.
Cum ergo semen animalis sit et ovum seminis, ovum ante animal
esse non potuit, sicut non potest digestio cibi fieri antequam
sit qui edit. [10] Et tale est dicere ovum ante gallinam factum
ac si quis dicat matricem ante mulierem factam: et qui
interrogat, quem ad modum gallina sine ovo esse potuit similis
est interroganti quonam pacto homines facti sint ante pudenda de
quibus homines procreantur. Vnde sicut nemo recte dicet hominem
seminis esse sed semen hominis, ita nec ovi gallinam sed ovum
esse gallinae. [11] Deinde si concedamus ut ab adversa parte
dictum est, haec quae sunt ex tempore aliquo sumpsisse
principium, natura primum singula animalia perfecta formavit,
deinde perpetuam legem dedit ut continuaretur procreatione
successio. [12] Perfecta autem in exordio fieri potuisse
testimonio sunt nunc quoque non pauca animantia quae de terra et
imbre perfecta nascuntur, ut in Aegypto mures, ut aliis in locis
ranae serpentesque et similia. Ova autem numquam de terra sunt
procreata, quia in illis nulla perfectio est, natura vero
perfecta format et de perfectis ista procedunt, ut de integritate
partes. [13] Nam ut concedam ova avium esse seminaria, videamus
quid de semine ipso philosophorum definitio testatur, quae ita
sancit: semen est generatio ad eius ex quo est similitudinem
pergens. Non potest autem ad similitudinem pergi rei quae necdum
est, sicut nec semen ex eo quod adhuc non subsistit emanat. [14]
Ergo in primo rerum ortu intellegamus, cum ceteris animantibus
quae solo semine nascuntur, de quibus non ambigitur quin prius
fuerint quam semen suum, aves quoque opifice natura extitisse
perfectas, et quia vis generandi inserta sit singulis, ab his iam
procedere nascendi modos quos pro diversitate animantium natura
variavit.

Habes, Euangele, utrobique quod teneas, et dissimulata paulisper
inrisione tecum delibera quid sequaris.»

[15] Et Euangelus: «quia et ex iocis seria facit violentia
loquendi, hoc mihi absolvatis volo, cuius diu me exercuit vera
deliberatio. Nuper enim mihi de Tiburti agro meo exhibiti sunt
apri quos obtulit silva venantibus et quia diutule continuata
venatio est, perlati sunt alii interdiu, noctu alii. [16] Quos
perduxit dies, integra carnis incolumitate durarunt, qui vero per
noctem lunari plenitudine lucente portati sunt putruerunt. Quod
ubi scitum est, qui sequenti nocte deferebant, infixo cuicumque
parti corporis acuto aëneo, apros carne integra pertulerunt.
Quaero igitur cur noxam, quam pecudibus occisis solis radii non
dederunt, lunare lumen effecerit.»

[17] «Facilis est», Dysarius inquit, «et simplex ista responsio.
Nullius enim rei fit aliquando putredo nisi calor umorque
convenerint. Pecudum autem putredo nihil aliud est nisi cum
defluxio quaedam latens soliditatem carnis in umorem resolvit.
[18] Calor autem si temperatus sit et modicus, nutrit umores, si
nimius exsiccat et habitudinem carnis extenuat. Ergo de
corporibus enectis sol ut maioris caloris haurit umorem, lunare
lumen, in quo est non manifestus calor sed occultus tepor, magis
diffundit umecta et inde provenit iniecto tepore et aucto umore
putredo.»

[19] His dictis Euangelus Eustathium intuens, «si rationi dictae
adsentiris», ait, «annuas oportet, aut si est quod moveat,
proferre non pigeat, quia vis vestri sermonis obtinuit ne invita
aure vos audiam.»

[20] «Omnia», inquit Eustathius, «a Dysario et luculente et ex
vero dicta sunt. Sed illud pressius intuendum est, utrum mensura
caloris sit causa putredinis, ut ex maiore calore non fieri et ex
minore ac temperato provenire dicatur. Solis enim calor qui
nimium fervet quando annus in aestate est et hieme tepescit,
putrefacit carnes aestate, non hieme. [21] Ergo nec luna propter
submissiorem calorem diffundit umores, sed nescio quae
proprietas, quam Graeci ἰδίωμα vocant, et quaedam natura inest
lumini quod de ea defluit, quae umectet corpora et velut occulto
rore madefaciat cui admixtus calor ipse lunaris putrefacit carnem
cui diutule fuerit infusus. [22] Neque enim omnis calor unius
est qualitatis, ut hoc solo a se differat, si maior minorve sit,
sed esse in igne diversissimas qualitates nullam secum habentes
societatem, rebus manifestis probatur. [23] Aurifices ad
formandum aurum nullo nisi de paleis utuntur igne, quia ceteri ad
producendam hanc materiam inhabiles habentur; medici in remediis
concoquendis magis de sarmentis quam ex alio ligno ignem
requirunt. [24] Qui vitro solvendo formandoque curant de arbore
cui myricae nomen est igni suo escam ministrant; calor de lignis
oleae cum sit corporibus salutaris, perniciosus est balneis et ad
dissolvendas iuncturas marmorum efficaciter noxius. Non est ergo
mirum si ratione proprietatis quae singulis inest calor solis
arefacit, lunaris umectat. [25] Hinc et nutrices pueros fellantes
operimentis obtegunt, cum sub luna praetereunt, ne plenos per
aetatem naturalis umoris amplius lunare lumen umectet et, sicut
ligna adhuc virore umida accepto calore curvantur, ita et illorum
membra contorqueat umoris adiectio. [26] Hoc quoque notum est,
quia si quis diu sub luna somno se dederit, aegre excitatur et
proximus fit insano, pondere pressus umoris qui in omne eius
corpus diffusus atque dispersus est proprietate lunari quae ut
corpus infundat omnes eius aperit et laxat meatus. [27] Hinc est
quod Diana, quae luna est, Ἄρτεμις dicitur, quasi ἀερότεμις, hoc
est aërem secans. Lucina a parturientibus invocatur, quia
proprium eius munus est distendere rimas corporis et meatibus
viam dare, quod est ad celerandos partus salutare. [28] Et hoc
est quod eleganter poeta Timotheus expressit:



     διὰ λαμπρὸν πόλον ἄστρων
     διά τ᾽ ὠκυτόκοιο σελάνας.
     


[29] Nec minus circa inanimata lunae proprietas ostenditur. Nam
ligna quae luna vel iam plena vel adhuc crescente deiecta sunt,
inepta sunt fabricis quasi emollita per umoris conceptionem, et
agricolis curae est frumenta de areis non nisi luna deficiente
colligere ut sicca permaneant. [30] Contra quae umecta desideras
luna crescente conficies. Tunc et arbores aptius seres maxime cum
illa est super terram, quia ad incrementa stirpium necessarium
est umoris alimentum. [31] Aër ipse proprietatem lunaris umoris
et patitur et prodit. Nam cum luna plena est vel cum nascitur —et
tunc enim a parte qua sursum suspicit plena est— aër aut in
pluviam solvitur, aut si sudus sit, multum de se roris emittit,
unde et Alcman lyricus dixit rorem aëris et lunae filium. [32]
Ita undique versum probatur ad umectandas dissolvendasque carnes
inesse lunari lumini proprietatem, quam magis usus quam ratio
deprehendit.

[33] Quod autem dixisti, Euangele, de acuto aëneo, ni fallor
coniectura mea a vero non deviat. Est enim in aere vis acrior,
quam medici stypticam vocant, unde squamas eius adiciunt remediis
quae contra perniciem putredinis advocantur. Deinde qui in
metallo aeris morantur, semper oculorum sanitate pollent, et
quibus ante palpebrae nudatae fuerant, illic convestiuntur. Aura
enim quae ex aere procedit, in oculos incidens haurit et exsiccat
quod male influit. [34] Vnde et Homerus modo εὐήνορα modo νώροπα
χαλκόν has causas secutus appellat. Aristoteles vero auctor est
vulnera quae ex aëreo mucrone fiunt minus esse noxia quam ex
ferro faciliusque curari: "quia inest", inquit, "aeri vis quaedam
remedialis et siccifica, quam demittit in vulnere." Pari ergo
ratione infixum corpori pecudis lunari repugnat umori [...]»

