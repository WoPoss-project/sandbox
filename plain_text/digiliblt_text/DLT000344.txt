digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Mallius Theodorus de metris



transcodifica di base da rtf a xml-tei: Piero colombo - STEP srl

Testo : Marinone, CD-GL, adeguato su edizione Romanini

Adeguamento testo su nuova edizione: Alice Borgna

Controllo marcatura XML-TEI: Alice Borgna

2016 digilibLT, Vercelli

Fonte: Malli Theodori, De metris, introduzione, edizione critica
e traduzione a cura di Francesca Romanini, Olms, Hildesheim 2007

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Mallius Theodorus de metris {$Praefatio $}  

[p. 585 vol. VI Keil] [1] Dubitare neminem arbitror, Theodore
fili, quin ratio metrica suauitatis causa reperta sit, uidelicet
ut ea quae excellentibus sententiis ac uerbis dicerentur carminis
etiam certa modulatio dulciora auribus redderet.

Ex quo id effectum est, ut innumerabilis quaedam metrorum
multitudo ab his introduceretur, qui in poetica scribendi
facultate et ingenio et studio et doctrina principes extiterunt,
quod, quid in poemate quasi mollius ac blandius, quid asperius ac
durius esset, suas ipsi aures consulebant hisque ita
obtemperabant, ut in conformandis suis carminibus artem cum
delectatione coniungerent.

[2]Qui si solum syllabarum naturam ac modum temporum sibi
consectandum putassent, obsoleta permulta atque absurda
peperissent. <S>ed cum prudentissimi quique audientis
delectamentum metricae artis esse originem ac fontem uiderent,
aurium uoluptatem ab his metris, quae ipsi conderent, diuellendam
non existimarunt, quorum apud omnes huiusce artis studiosos
excellit auctoritas.

[3]Siqua autem apud poetas lyricos [p. 586 vol. VI Keil] aut
tragicos quispiam reppererit, in quibus certa pedum
conl<oc>atione neglecta sola temporum ratio considerata sit,
meminerit ea, sicut apud doctissimos quosque scriptum inuenimus,
non metra, sed rhythmos appellari oportere. Scribimus igitur ita
de metris, ut ab his rhythmos procul remoueamus, atque in his
omnino nullum sit, in quo non pedum defixa ratio cum dulcedine
adsociata atque permixta sit.

[4] Ac primo quidem nobis ipsa metrorum genera conlocanda sunt,
tunc de eorum partibus disserendum. <Sed > quoniam sermo progredi
ad explanandam metrorum disciplinam atque legem non poterit,
nisi eorum primordia, id est syllabarum ac pedum rationem,
aperiamus, <nunc dicamus de syllaba>.

 {$ De syllaba$}  

[1] Est igitur syllaba litterarum inter se congregatarum apta
conplexio. Vsu autem inueteratum est ut etiam nulla litterarum
congregatione facta solas per se eas quae uocales nominantur
syllabas esse dicamus.

[2] Syllabis uero conficiuntur pedes, quae prima quasi metra
appellare possumus. Syllaba et pes mensura consta<n>t, quae
graece metron dicitur. Sunt autem syllabae partim longae, partim
breues, partim communes

[3] ‛A’ producta longam syllabam facit, ut ‛ales’, ‛a’ correpta
breuem, ut ‛amor’: ‛e’ producta longam syllabam facit, ut ‛emi’,
e correpta breuem, ut ‛emo’: ‛i’ producta longam, ut ‛Ilium’, ‛i’
correpta breuem, ut ‛iter’: ‛o’ producta longam, ut ‛omen’, o
correpta breuem, ut ‛origo’: ‛u’ producta longam, ut ‛unus’, ‛u’
correpta breuem, ut ‛utinam’.

[4] Vt autem solae per se uocales productae longas, correptae
breues syllabas faciunt, ita etiam cum his iunctae consonantes
aut longas aut breues syllabas secundum legem atque usum
pronuntiationis informant.

[5] Iunguntur uero inter se binae uocales, quas Graeci
diphthongos uocant, ‛ae’ ‛oe’ ‛au’ ‛eu’ ‛ei’ ‛yi’, quae syllabae
semper longae sunt. Adsociantur [p. 587 vol. VI Keil] etiam sic
inter se uocales litterae, id est ‛i’ et ‛u’, ut prior littera
uim teneat consonantis, ut ‛Iuno’ ‛uideo’, quarum syllabarum ea
condicio est, ut interdum longae sint, interdum breues. Id enim
ratio sermonis latini et pronuntiandi forma expetit.

[6] Positione autem longae syllabae fiunt, si correpta uocalis
habeat in eadem syllaba ultimam litteram consonantem, eademque
littera excipiatur a consonante consequenti, ut ‛arma’. Fit autem
positione longa syllaba, cum ipsa per se ex uocali et duabus
consonantibus constat, ut ‛est’. Quod si praecedentem breuem
syllabam, quam una uocalis facit, sequentur duae consonantes, fit
syllaba positione longa, ut ‛Acrisioneis’. Item fit positione
longa, si uocalis in duplicem desinit litteram, ut ‛nox erat’,
aut si praemissa uocalis praecedat duplicem graecam, ut
‛Mezentius’. Interdum autem breuis syllaba, qua pars orationis
terminatur, pro longa ponitur, ut
‛omnia uincit amor, et nos cedamus amori’.
Quod genus syllabae inter longas uel omnino refugiendum uel
parcissime usurpandum est, quamuis et apud Vergilium non
rarissimum, apud Homerum uero frequentissimum reperiatur.

[7] Communis uero syllaba fit, cum productam uocalem sequitur
uocalis, ut
‛te Corydon, o Alexi’;
item cum duas uocales inter se coniunctas consequitur uocalis, ut
‛insulae Ionio in magno’.
Positam etiam communem apud Vergilium uidemus eam syllabam, quae
in ‛c’ litteram desinit <ita>, ut eam uocalis consequatur: nam
cum dicit ‛hoc erat’, longam eam syllabam constituit, quae in ‛c’
desinit; cum autem dicit ‛solus hic’, breuem eandem syllabam
conlocat. Est etiam communis syllaba, cum praecedens in uocalem
desinit, sequens autem syllaba ita habet duas consonantes, ut
prior sit muta et sequens liquida, ut
‛uasto Cyclopis in antro’
<et
‛uastos ab rupe Cyclopas’ . >
[8]Atque haec quidem de syllabis dixisse satis sit. Nunc pedum
distinctionem et uarietatem persequamur.

 [p. 588 vol. VI Keil] {$ De pedibus$}  

[1]Pentasyllabos etiam quidam et hexasyllabos pedes, quos Graeci
sy<n>zygias uocant, faciendos crediderunt, quorum nobis superflua
et inanis opera repudianda est, cum eorum etiam pedum, quos
supra enumerauimus, conplures ab omni metrica disciplina alieni
sint.

[2]Ex his enim pedibus, qui ex breuibus aut ex longis syllabis
ita conficiuntur, ut in his breuitatis et longitudinis uarietas
nulla sit, nisi ex longis et breuibus syllabis temperati
adiungantur pedes, metrum omnino effici non potest. Nam cum ars
musica, quae est in omni uocis sono moderationis ac suauitatis
inuentrix, metricae quoque rationis princeps ac magistra sit;
eadem uero ita neruos testudini adiunxerit, ut eorum alii acutum,
alii grauem sonum redderent, eandemque uocum distinctionem
tibiarum foraminibus aptauerit, uidelicet quod canendi dulcedo
sine hac uarietate existere nulla possit, is, qui ex his pedibus,
qui solas in se breues aut solas longas syllabas habebunt,
effici posse metrum existimabit, ab omni musica doctrina
transuersus fertur et deuius.

[3]At uero ex uiginti et octo pedum numero, quot supra
declarauimus, qui metris utiles sint ut appareat, ipsa primum
metrorum genera quae sint, demonstrandum nobis est; post qui
metris aut conueniant aut ab his discrepent, explicandum.

 {$ De metris$}  

[1]Sunt igitur metrorum genera haec, dactylicum, iambicum,
trochaicum, anapaesticum, choriambicum, antispasticum, ionicum a
maiore, ionicum a minore. Siquid ergo praeter haec, quod non ad
certam pedum legem, sed ad temporum rationem modumque referatur,
uel scribet quispiam uel ab alio scriptum leget, id non metrum,
sed rhythmon esse sciat, hisque [p. 589 vol. VI Keil] exceptis
metris octo, quae sunt a nobis enumerata, nullum aliud, etiamsi a
quoquam certi ac definiti pedes attribuantur, aut eam quae sit
digna carmine suauitatem habiturum <aut> omnino metrum esse
dicendum.

[2]Quod cum ita sit, de ipsis iam pedibus a nobis disserendum
est, ut <quibus> nullus omnino ad aliquod metrum pateat accessus,
qui[bus] interdum admittantur, qui sua ui atque natura metrorum
rationem expleant, palam omnibus perspiciendum constituamus. Sunt
igitur penitus repudiandi longeque remouendi <ex disyllabis
pyrrichius>; ex trisyllabis molossus, <tribrachys>, molossus,
amphibrachys, amphimacrus, <bacchius>, palimbacchius; ex
quadrisyllabis proceleumaticus, dispondius, diiambus,
ditrochaeus, paeones omnesque epitriti.

Ex quo apparet octo his metris, de quibus est dictum, nouem pedes
ita attributos, ut eorum praecipue inter se coniunctione
uniuscuiusque metri uis contineatur. Qui quidem pedes hi sunt,
spondius, iambus, trochaeus, [pyrrichius] dactylus, anapaestus,
choriambus, antispastus, ionicus a maiore, ionicus a minore;
amphimacrus et bacchius rarissime, tribrachys uero aliquanto
frequentius, sed precarium magis quam necessarium in metris locum
obtinent.

[3]Sed quoniam de syllabis ac pedibus abunde dictum est, ad ipsam
metrorum demonstrationem distinctionemque ueniamus.

 {$ De metro dactylico$}  

[1]Metrum dactylicum hexametrum inuentum primitus ab Orpheo
Critias adserit, Democritus a Musaeo, Persinus a Lino, permulti
ab Homero, qui profecto, cum heroum facta carmine suo explicare
uellet, metri huius, quod ceteris omnibus longe pulchrius
celsiusque est, aut repertor aut certe adprobator fuit. Constat
autem metrum dactylicum hexametrum heroicum ex dactylo et spondio
uel trochaeo, ita ut recipiat spondium locis omnibus, dactylum
locis omnibus praeter ultimum, trochaeum uero loco tantum ultimo.
Huius exemplum
[p. 590 vol. VI Keil]‛arma uirumque cano, Troiae qui primus ab
oris’.

[2] Metrum dactylicum pentametrum recipit pedes hos: spondium
loco primo et secundo, dactylum locis omnibus, catalecton in
medio et in fine. Huius exemplum
‛ingentes actus carmina nostra canent’.
[3]Metrum aliud dactylicum pentametrum recipit pedes hos:
dactylum siue spondium loco primo et secundo, catalecton in
medio, deinde duos dactylos sine catalecto, ut est illud Sereni:
‛et nihil est quod amem Flaminia minus’.

[4]Metrum dactylicum asclepiadium habet primo loco spondium,
secundo dactylum et catalecton, deinceps duos dactylos. Huius
exemplum
‛laudamus uario musica carmine’.

Hoc metrum a superiore eo distat, quod in illo est facultas
primum et secundum pedem dactylum siue spondium conlocandi, in
asclepiadio autem certa lex haec est, ut primo loco spondius,
secundo dactylus, deinde catalecton, post duo dactyli
conlocentur.

[5]Metrum dactylicum aeolicum recipit pedes hos: spondium siue
iambum siue trochaeum loco primo, deinde duos dactylos, post
spondium siue trochaeum. Huius exemplum: ‛ampla condere moenia
coepit’.

[6]Metrum dactylicum phalaecium hendecasyllabum constat ex
spondio et dactylo et tribus trochaeis. Huius exemplum: [p. 591
vol. VI Keil] ‛fulgens diuitiis et ore clarus’.

[7]Metrum dactylicum alcaicum hendecasyllabum constat ex iambo et
bacchio et duobus dactylis. Huius exemplum
‛uides ut alta stet niue candidum’.
Horatius tamen primo loco etiam spondium praeposuit, ut est illud
eiusdem:
‛odi profanum uulgus et arceo’.
[8]Metrum dactylicum sapphicum hendecasyllabum constat ex
trochaeo et spondio et dactylo et duobus trochaeis siue trochaeo
et spondio, ut est apud Horatium:
‛iam satis terris niuis atque dirae’.
Huic autem metro post tres uersus additur finis heroici uersus,
ut est apud eundem Horatium:
‛terruit urbem’.
[9]Metrum dactylicum pentametrum recipit eosdem pedes, quos
hexametrum heroicum. Huius exemplum:
‛fronde uirere noua, quod seminat arbor’.
[10]Metrum dactylicum tetrametrum constat ex dactylo et spondio
siue trochaeo, ita ut eadem loca obtineant hi pedes, quae in
heroico hexametro docuimus. Huius exemplum:
‛aut Ephesum bimarisue Corinthi’.
[11]Metrum aliud dactylicum tetrametrum constat ex duobus
dactylis et duobus trochaeis siue trochaeo et spondio. Huius
exemplum:
‛omnia caelitus ampla sumes’.
[12]Metrum dactylicum trimetrum constat ex duobus dactylis et
spondio siue trochaeo. Huius exemplum:
‛quod sua seminat arbor’.
[p. 592 vol. VI Keil] [13]Metrum <aliud> dactylicum trimetrum
constat ex dactylo et duobus trochaeis siue ex dactylo et
trochaeo et spondio. Huius exemplum:
‛tu genus hoc memento’.
[14]Metrum dactylicum trimetrum pherecratium constat ex spondio
et dactylo <et spondio> siue trochaeo, ut est apud Horatium
‛grato Pyrra sub antro’.

[15]Metrum dactylicum trimetrum glyconium constat ex spondio et
duobus dactylis, ut est apud Horatium
‛sic te diua potens Cypri’.
[16]Metrum dactylicum dimetrum, quo saepe est usa Sappho, constat
ex dactylo et spondio siue trochaeo. Huius exemplum
‛unde Latinum’
‛post genus ortum’
‛altaque magnae’
‛moenia Romae’.
[17]Metrum dactylicum heptametrum constat ex duobus dactylis et
spondio et dactylo et tribus trochaeis, ut est apud Horatium
‛soluitur acris hiems grata uice ueris et fauoni’.
[18]Effici posse alias etiam metri dactylici uarietates non clam
nobis est, ita ut fiant uersus aliqui productiores aut <i>idem
pedes aliter inter se coniuncti. Sed nos ea persecuti sumus, quae
essent et auditu iucundissima et apud poetas Graecos et Latinos
quam maxime celebrata; quibus profecto te esse ceterosque, qui
suum studium ad hanc rem adplicabunt, contentos oportebit, cum
quantamuis subtilitate ingenii et scribendi adsiduitate expleri
facile atque instaurari possit metrorum tanta diuersitas, cumque
ea in re in qua < ... > reperiendae nouitatis possit aut †dulcius
alicuius.

 [p. 593 vol. VI Keil] {$ De metro iambico$}  

[1]Metro autem dactylico heroico metri iambici hexametri proxima
definitio uisa est: altero enim producuntur acies, ubi proelia
conseruntur, altero clarorum hominum uita atque fortuna scena
personat. atque idcirco utriusque conexio in earum rerum, quae
sunt maximae, expressione ac declaratione uersatur. Recipit uero
metrum iambicum hexametrum pedes hos, iambum locis omnibus,
tribrachyn locis omnibus praeter nouissimum, spondium, dactylum
et anapaestum locis tantum inparibus, pyrrichium loco tantum
ultimo. Huius exemplum
‛ibis liburnis inter alta nauium’.
[2]Metrum iambicum senarium colobon constat ex pedibus superius
conprehensis, et pro sexto pede una tantum syllaba ponitur, ut
est apud Horatium
‛trahuntque siccas machinae carinas’.
[3]Metrum iambicum pentametrum recipit pedes omnes superius
conprehensos. Huius exemplum
‛uirtute recte uita degitur’.
[4]Metrum iambicum pentametrum colobon recipit supra dictos pedes
omnes, et pro quinto pede una tantum syllaba ponitur. Huius
exemplum ‛merulae quod os sonat uetustae’.

[5] Metrum iambicum tetrametrum recipit supra dictos pedes omnes.

Huius exemplum
‛merulae quod os uetustius’.
[6] Metrum iambicum tetrametrum colobon, quod anacreonticum
dicitur, recipit supradictos pedes omnes, et pro quarto pede una
tantum syllaba ponitur; quod maxime fit sonorum, si primus pes
anapaestus ponatur, post duo iambi, deinde syllaba. Huius
exemplum
‛Triuiae rotetur ignis,
uolucrique Phoebus axi
rutilum pererret orbem’.
[p. 594 vol. VI Keil] [7]Metrum iambicum trimetrum recipit supra
dictos pedes omnes. Huius exemplum
‛quod os uetustius’.
[8] Metrum iambicum saturnium habet iambicum tetrametrum colobon
et tres trochaeos. Huius exemplum
‛merulae quod os uetustae mane dulce cantat’.
[9]Metrum iambicum hipponacteum recipit pedes <s>ex lege superius
conprehensa, et additur ei in fine pes bacchius. Huius exemplum:
‛ibis liburnis inter alta nauium recurrens’.
[10] Est etiam alterum metrum iambicum hipponacteum, quod a nobis
conprobatur, in quo sextus pes spondius ponitur. Huius exemplum:
‛hic non iambum red<di>dit pedem sextum’.
[11] Haec de iambico metro dixisse satis sit. Sciendum sane
ipsius iambi eam uim esse, ut, quamuis aliorum pedum adiumenta
acceperit, ipse tamen per se uersus non indecenter explere
possit, ut est illud Terentiani:
‛adesto, iambe praepes et tui tenax’.
Quod quidem etiam dactylus in heroico hexametro efficeret, nisi
uersus conclusio[ne] aut spondium aut trochaeum desideraret. [12]
Iambi uero usus in carmine ita est uarius ac multiplex, ut se
quam altissime attollat ad cotidianum loquendi morem accedat, et
ita in seueris tristibusque uersetur, ut etiam in mollis ac
remissis e<i> sit loci[s] plurimum; hoc siquidem cum alii
tragoediarum scriptores tum praecipue Sophocles atque Euripides,
in quantum his est libitum, cothurnum extulerunt, et in Lycambam
Archilochus exarsit, et Menander atque Aristophanes omnem humanae
uitae imitationem persecuti sunt, et conplures lyrici suas
cantilenas suaque ludicra contexuerunt.

 {$ De metro trochaico$}  

[1] Iambico autem metro trochaicum metrum, quamuis et spondium et
anapaestum et dactylum recipiat, ut iambicum, eo tamen est
contrarium, quod in iambico supra dicti pedes locis tantum
inparibus, in trochaico [p. 595 vol. VI Keil] autem non nisi
paribus conlocari licet. Trochaeus uero in hoc metro, quod ex eo
nomen accepit, locis omnibus, tribrachys locis omnibus praeter
septimum ponitur.

[2]Trochaicum autem metrum a poetis Graecis et Latinis
frequentatur [ponitur], quod etiam solus trochaeus ita efficere
potest, <ut> incitato et minuto quodam cursu feratur. Huius
exemplum:
‛pastor ille saepe mane dulce carmen insonat’.
[3] Sed liberioribus atque [ab]solutioribus numeris et ad res
explicandas adcommodatioribus trochaicus uersus est, in quo
inparem locum trochaeus, parem uero, in quantum necesse est,
spondius occupat, ut est illud Terentiani:
‛nulla uox humana constat absque septem litteris’.
[4] Fit etiam trochaicum metrum ita, ut in eo adsiduum tribrachys
obtineat locum, ut est illud apud Iubam,
‛qualis aquila cita celeribus auida pinnis transuolat’.
Sed offendet aures sine ulla syllabae longae interiectione [et]
breuium syllabarum prolixa coniunctio[ne]. Nobis autem propositum
est a metrica disciplina procul omnia repellere, quae ab
auditorum delectatione discrepent, quamuis ea pedum rationem
recipiant; atque idcirco in hoc metro et tribrachys et dactylus
et anapaestus non nisi quam parcissime et consultis prius auribus
admittendi sunt. Quod etiam in iambico metro seruari uidemus:
nam tametsi omnibus inparibus eius metri locis tribrachyn aut
anapaestum aut dactylum conlocandi facultas est, rara tamen eorum
fit admixtio. Neque ulla uel in iambico uel in trochaico metro
iambo aut trochaeo quam cum spondio aut aptior aut frequentior
potest esse coniunctio.

 [p. 596 vol. VI Keil] {$ De metro anapaestico$}  

[1] In anapaestico autem metro nullum pedem ita congruere ut
spondium uidemus. Nam quamuis etiam dactylum in hoc metro a
quibusdam Graecis positum inueniamus, eo tamen adhibito
confragosius quiddam resonat et durius. Itaque tametsi dactylus
atque anapaestus sunt temporibus pares, id tamen aurium sensus,
cui est maxime parendum, efflagitat, ut, quemadmodum intromitti
in metrum dactylicum, ne eius suauitatem corrumpat, anapaestus
non potest, ita metrum anapaesticum, ne eius gratia minuatur,
dactylo inhospitale sit. Adcommodatissimus uero spondio in hoc
metro locus primus est; ceteri itaque omnes pedes anapaesti; ita
tamen, ut pro ultimo pede, sicut in trochaico metro, una tantum
syllaba constituatur.

[2] Primo autem metrum anapaesticum, ut dactylicum, ab hexametro
ordimur.

Huius exemplum:
‛alte superemicat Aetna poloque propinquat’.
[3]Ex omnibus autem anapaesti[cu]s pulcher ac sonorus hic uersus
est hoc <modo>:
‛niuibus superemicat Aetna poloque propinquat’.
[4] Ex eo autem uersu dactylico hexametro, quem quinque dactyli
et spondius uel trochaeus efficiunt, adempta syllaba prima fit
anapaesticum hexametrum colobon. Huius exemplum:
‛at tuba terribilem sonitum procul aere canoro’.
Remota syllaba prima fit uersus huius modi:
‛tuba terribilem sonitum procul aere canoro’.
[5]Versus pentameter anapaesticus colobos fit ita:
‛tuba terribilis procul aere canoro’.
[6] Item tetrameter anapaesticus colobos fit ita:
‛sonuit procul aere canoro’.
[7] Item trimeter anapaesticus colobos fit ita:
‛procul aere canoro’.
 [p. 597 vol. VI Keil] {$ De metro choriambico$}  

[1]Atque haec quidem quattuor metra, quae supra exposuimus, id
est dactylicum, iambicum, trochaicum et anapaesticum, ex
disyllabis et trisyllabis pedibus efficiuntur, prout
uniuscuiusque metri ea quae a nobis explanata est ratio declarat.
Reliqua uero quattuor metra, id est choriambicum, antispasticum,
ionicum a maiore, ionicum a minore, quamuis quadrisyllabis
pedibus ex parte plurima contexantur, ut tamen eorum finis non
iniucundus sit, prope <a> paucarum syllabarum pedibus opem
expetunt.

[2]Nam ut eum quem ab exordio proposuimus ordinem dicendi
persequamur, metrum choriambicum apte efficitur ex tribus
choriambis <et> dactylo et spondio siue trochaeo, ut est illud:
‛celsus equo Phoenicia ueste nitens ibat Arion’.
Tribus enim choriambis nisi dactylicus finis adiceretur, nihil in
his esset dulce et canorum.

[3]Fit hoc metrum etiam ex duobus choriambis et dactylo spondio
siue trochaeo sequente. Huius exemplum:
‛Phoenicia ueste nitens ibat Arion’.
[4]Ex uno etiam choriambo et dactylo et spondio siue trochaeo fit
hoc metrum ita:
‛ueste nitens ibat Arion’.
[5]Non solum autem dactylico fine, sed etiam [duplice] iambico
colobo metrum choriambicum concludi recte potest in hunc modum:
‛celsus equo Phoenicia ueste nitens repente fulsit’.
[6]Quae conclusio iambica non modo post tres choriambos, sed post
duos etiam et post unum non indecenter adiungi potest.

 {$ De metro antispastico$}  

[1]Metrum antispasticum, ita ut choriambicum, suauitatis in se
nihil haberet, nisi aut dactylico aut iambico fine terminaretur.

[2]Post tres igitur [p. 598 vol. VI Keil] antispastos dactylus ac
deinde spondius siue trochaeus adhibetur. Huius exemplum:
‛rapit tela, uolans ecce, gerens arma Troius heros’.
[3]Quod metrum fit etiam ex duobus antispastis et dactylo et
spondio siue trochaeo, ut est hoc:
‛rapit tela uolans ecce Troius heros’.
[4]Ex uno enim antispasto et dactylo et spondio siue trochaeo fit
ita:
‛uolans ecce Troius heros’.
[5]Fine etiam iambici metri, quod colobon dicitur, non absurde
hoc metrum concluditur hoc modo:
‛rapit tela uolans ecce gerens arma ruitque laetus’.
<[6]Fit etiam hoc metrum ex duobus antispastis et duobus iambis
et syllaba, hoc modo:
‛uolans ecce gerens arma ruitque laetus’. >
[7]Ex uno etiam antispasto et duobus iambis et syllaba fit hoc
modo:
‛gerens arma ruitque laetus’.
[8] Sciendum sane, cum antispastus pes constet <ex iambo et
trochaeo>. Pro primo enim <iambo> si [aut iambus] aut pyrrichius
aut spondius aut trochaeus poneretur, metri huius excellentior et
latior usus esset.

 {$ De metro ionico maiore$}  

[1]Metrum ionicum a maiore constat ex ionicis maioribus duobus et
spondio vel trochaeo, ut est illud apud Iubam:
[p. 599 vol. VI Keil] ‛ipsa est Chios, ipsa est Samothrace’.
[2]Metrum ionicum a maiore constat ex tribus ionicis maioribus et
dactylo et spondio siue trochaeo. Huius exemplum:
‛tunc insolita sic puer aethra ruit aequor in altum’.
[3] Fit etiam hoc metrum ex duobus ionicis maioribus et dactylo
et spondio sequente siue trochaeo. Huius exemplum:
‛tunc sic puer aethra ruit aequor in altum’.
[4] Ex uno etiam ionico maiore et dactylo et spondio siue
trochaeo fit hoc metrum ita:
‛aethra ruit aequor in altum’.
[5] Quod metrum etiam duobus trochaeis siue trochaeo et spondio
apte concludi potest. Huius exemplum
‛sumam bona, magnis fruar, altum ferar, at modeste’.

<[6]Fit hoc metrum etiam, ex duobus ionicis maioribus et duobus
trochaeis sive trochaeo et spondio, ut est hoc:
‛magnis fruar, altum ferar, at modeste’>.
[7] Ex uno etiam ionico maiore et duobus trochaeis siue trochaeo
et spondio fit hoc metrum ita:
‛altum ferar, at modeste’.
 {$ De metro ionico minore$}  

[1] Cum uero metrum et choriambicum et antispasticum et ionicum a
maiore, sicut ostendimus, ita propriis contexantur pedibus, ut,
nisi conclusionem aliunde accipiant, inelegans atque horridum
sit, solum ex his metris, quae quadrisyllabos recipiunt pedes,
ionicum a minore suo se pede ita explet, ut additamentum non
requirat aliorum. Fit enim ex quattuor ionicis minoribus ita:
[p. 600 vol. VI Keil] ‛uocat omnes, bona iustis sua semper deus
adfert’.
Huic metro neque spondius neque dactylus neque trochaeus
extrinsecus adiungitur: paenultimi enim pedis postrema syllaba et
ultimi priores duae dactylum resonant, posteriores uero duae
spondium uel trochaeum; eaque de causa hoc metrum suauitatem,
quam habet ipsum in sese, non deposcit aliunde.

[2] Fit autem metrum hoc ex tribus etiam ionicis minoribus. Huius
exemplum: ‛bona iustis sua semper deus adfert’.

[3] Ex duobus quoque ionicis minoribus hoc metrum fit ita:
‛bona iustis deus adfert’.
[4]Alios huic metro pedes idcirco quidam interserendos
crediderunt, ut copiam et facultatem etiam augerent, sed nihil in
his, quod aures blande accipere possint, inuenimus: atque ideo
longe melius commodiusque censemus, ut metrum ionicum a minore
eo, quo supra exposuimus modo, unius pedis ingeminatione
expleatur, neque alius quisquam pes sequatur, quo adsociato non
modo ei externa suauitas adquirenda, sed propria amittenda sit.

[5]Diuersa uero inter se metra posse coniungi lyricorum poetarum
permulta et Graeca et Latina scripta declarant. Itaque dactylico
subiungere et dactylicum et iambicum et alia licet; iambico
quoque uersu eundem in modum etiam iambicum et alium quemlibet
uersum subicere possumus idque eadem ratione per omnia metra
usurpare possumus, ita ut diuersorum inter se metrorum sit apta
et decora coniunctio.

[6]De arte ergo metrica nihil desiderari, a quoquam scias, <si>
seruatam a nobis docendi rationem perspicias, ut ea, quae alii,
qui eadem de re scripserunt, confusa et permixta conlocauerant,
nos octo tantum generibus, quibus exceptis nullum inueniri metrum
possit, conprehenderemus, quaeque etiam ex uno quoque genere
species emanarent ac profluerent, ostenderemus, easque non in
inmensum extenderemus, neque nouitatis aut cupiditatis potius
quam suauitatis iudicio duceremur; Quo ita usi sumus, ut ea quae
essent in carminibus dura atque aspera, quamuis a quibusdam
poetis non essent repudiata, praetermitteremus.

[7] Siqui tamen inueniuntur, qui in isdem metrorum generibus ita
rude atque inusitatum [p. 601 vol. VI Keil] aliquid excogitent,
ut id et cum eadem pedum lege et cum aurium delectatione
consentiat, id abs te respui non oportebit: ea enim in re, quae
ipsa per se infinita sit, nouum aliquid reperiendi constitui
finis non potest. <Ad> te tamen ceterosque, qui se esse metricae
disciplinae non ignaros uolent, ea sententia conueniet, ut ex his
quae a nobis declarata sunt metrorum rationem atque doctrinam
abunde consecutos, etiam si nihil a quoquam adiciatur,
existiment.

