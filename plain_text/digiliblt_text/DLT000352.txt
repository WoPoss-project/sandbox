digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Explanationes in rhetoricam Ciceronis

Marius Victorinus

Correzione linguistica: Luca Alessio

Codifica XML: Nadia Rosso

2019 digilibLT, Vercelli

Fonte: Marii Victorini Explanationes in Ciceronis rhetoricam,
cura et studio A. Ippolito, Turnhout 2006.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

I. [p. 155 Halm] Omnis quicumque incipit cuiuscumque generis
orationem, haec tria in principiis adhibere debet, ut auditores
faciat attentos, beniuolos, dociles. Ergo hic Cicero facit
dociles auditores, cum quid sit eloquentia ostendit; attentos,
cum dicit se de eloquentia dicturum, re scilicet magna;
beniuolos, si quidem ostendit futurum ei commodum qui his artibus
fuerit edoctus. Eloquentiam igitur qualis sit per se ipsam non
ostendit, sed est capax qualitatis quam non in se habet, sed
accipit ab agente. Nam ut cuiuscumque ingenium fuerit eius qui ea
utitur, proinde qualis sit uel quid faciat demonstrat; ergo,
quoniam quiuis mediocriter sapiens potest uidere eloquentiam, si
in homine stulto sit, malam esse, si in sapiente, bonam esse,
propterea Cicero non utrum bonum an malum sit eloquentia quaerit,
sed utrum plus boni an plus mali habeat ostendit. Tractat autem
in principiis quattuor thesis: unam talem, studendum esse
sapientiae cum eloquentia; aliam, parum prodesse solam
sapientiam, tamen prodesse; tertiam, multum nocere eloquentiam si
sine sapientia sit. Et quia potest dici: “ergo eloquentiae
studendum non est? nam ubique sapientiam laudas”, respondetur
studendum esse eloquentiae, quia per eloquentiam uim suam
sapientia exserit necessario. Quarta thesis: studendum esse
eloquentiae, sed tamen quae sit mixta sapientiae. Animaduertere
tamen debemus in principiis deliberationis propositionem, partes
propositionis, exsecutionem partium, postremam uero sententiam,
quod diligenter attendenti facile cognitu est. Sed antequam ad id
unde coepit Cicero ueniamus, dicendum primum uidetur quid sit
ars, deinde quid intersit inter artem et uirtutem. Ars est quae
significantiam sui plenam non habet, sed intellegitur ad aliquid
pertinere. Non enim, ut codice nominato scimus statim quid sit
codex, ita mox scire possumus quid sit ars, nisi additum fuerit
cuius ars, poeticae, grammaticae, eloquentiae. Virtus est “animi
habitus in naturae modum rationi consentaneus”, et ideo “in
naturae modum”: duobus enim constamus, anima et corpore. Anima
inmortalis est; si inmortalis est, a diuinis descendit; si a
diuinis descendit, perfecta est. Sed acies quamuis perfectae
animae quodam corporis crasso tegmine inretitur et
circumfunditur, et ita fit ut quandam obliuionem sui capiat; cum
[p. 156 Halm] uero studio ac disciplina ueluti detegi coeperit
atque nudari, tunc in naturae suae modum animi habitus reuertitur
atque reuocatur. Hanc uirtutem Plato dicit nunc arte fieri, nunc
cum hominibus nasci, nunc exercitatione confici, nunc a deo
dari. Haec uirtus in rhetoricis a Cicerone eadem ponitur quae
sapientia; alibi uero, id est in libris de re publica, ab eodem
Cicerone illa uirtus dicitur quae prudentia. Virtus igitur habet
partes quattuor, prudentiam, iustitiam, fortitudinem,
temperantiam; prudentia est rerum bonarum et malarum per omne
tempus scientia, iustitia est animi habitus ita informatus ut
omnibus meritis tribuat dignitatem, fortitudo est considerata
periculorum susceptio et laborum perpessio, temperantia est animi
circa res inutiles atque inhonestas uictrix ac pudica dominatio.
Harum partium partes in consequentibus cognoscemus; nunc ad id
quod ostendere proposuimus reuertaur, scilicet ut quid inter
artem et uirtutem intersit uideamus. Harum quattuor partium quas
diximus inesse uirtuti nulla omnino in artem cadit; ars enim
tantum praecepta tradit, non aliquid secundum ipsa praecepta
faciendum. Ideo ars sapientiae tradi non potest; per se autem
tota constat ac permanet, quae perfecta est si haec quattuor
teneat, prudentiam, iustitiam, fortitudinem, temperantiam. Datur
autem ars eloquentiae, et recte datur. Etenim si constat quattuor
rebus - natura, usu, exercitatione, arte - necessario et artis
praecepta in eloquentiam dantur; quae si deest, profecto tria
illa multum interdum nocere, numquam prodesse possunt. Dicendum
etiam uidetur quae distantia sit inter rhetorem, sophistam et
oratorem. Rhetor est qui docet litteras atque artes tradit
eloquentiae; sophista est apud quem dicendi exercitium discitur;
orator est qui in causis privatis ac publicis plena et perfecta
utitur eloquentia. Et ut sciamus alium esse rhetorem, alium
oratorem, hos libros artium rhetoricarum uocauit, ubi docet artem
dicendi, illos alios tres De oratore nominauit, ubi illa, quae
habere debeat orator, ostendit. Nunc ergo considerans quid et
quantum sit illud de quo dicturus est, id est eloquentia, recte
se inducit diu cogitasse non utrum bona an mala sit eloquentia,
sed utrum plus boni an plus mali habeat.

1. SAEPE ET MVLTVM HOC MECVM COGITAVI. Horum si unum sit, non
ostendit satis diutinam cogitationem. Possumus enim frequenter
aliquid cogitare, sed statim a cogitatione desistere; possumus
itidem diu aliquid cogitare, sed id una tantum die facere. Recte
ergo utrumque coniunxit: “saepe et multum hoc mecum cogitaui”. Et
quia in publicum proferri res non debuit nisi certa et
deliberata, recte ait: “mecum cogitaui”.

BONINE AN MALI PLVS. Causa deliberationis non utrum bona an mala
sit eloquentia, sed utrum plus boni an plus mali habeat
eloquentia. Non tamen uacat ratio ordinis; potuit autem dicere
“maline an boni plus”, sed Cicero naturam tenuit eloquentiae,
quae cum primum agere coepit, profuit hominibus - nam “compulit
eos et congregauit” -, post autem deprauata ingenio malorum [p.
157 Halm] multum nocuit rei publicae. Bene igitur ordinem tenuit,
ut diceret “bonine an mali plus”.

HOMINIBVS ATTVLERIT ET CIVITATIBVS. Res publica duobus constat,
publico et priuato, ideo 'hominibus et ciuitatibus'. Hoc et in
Verrinis animaduertere debemus, ut ubique Cicero aut homines
defendat aut ciuitates.

COPIA DICENDI. Quoniam nomen eloquentiae id sibi optinet ac
uindicat, ut, cum ad aures uenerit, non nisi optima accipiatur,
ideo maluit definire eloquentiam. Ne quis ergo audita eloquentia,
quae quasi sono ipso id optinuit, ut mixta uideatur esse
sapientiae, ne quis, inquam, deliberandum non crederet utrum plus
boni an plus mal habeat eloquentia, sed ipsam per se satis
aestimaret bonam, propterea maluit definire eloquentiam dicendo
“copiam dicendi”, quae quia potest ad utrumque flecti, causam
deliberationis induxit.

AC SVMMVM ELOQVENTIAE STVDIVM. Postquam docuit quid esset
eloquentia per definitionem, securus postea, occupatis iam
auditorum sensibus, eloquentiam nominauit. Sed recte ait “ac
summum eloquentiae stdium”; non enim potest declarari quid possit
eloquentia, nisi in aliquo fuerit ac plena fuerit.

NAM CVM ET NOSTRAE REI PVBLICAE DETRIMENTA CONSIDERO. Ostensurus
quantum boni aut mali possit eloquentia, de re publica loquitur,
et recte: non enim in priuatis rebus ao eloquentia periclitanda
est, sed in publicis. Ita ipse in Verrinis cum de se uel
eloquentia sua optimam probationem adferret, publicas causas
commemorat, tacet privatas: “me qui tot annis in causis
iudiciisque publicis ita sim uersatus”. Nunc denique, ut bonum
demonstret eloquentiae, de rei publicae incommodis uel commodis
loquitur. Animaduertendum tamen quod partes non eodem ordine
exsequatur quo proposuit: ait enim supra 'bonine an mali plus',
nunc a malis eloquentiae incipit. Sed supra naturam, ut diximus,
secutus est, nunc cogitationis rationem seruat; illa enim prima
cogitationi occurrunt quae uicina sunt a nostra memoria. Ideo et
de recentibus et quod esset magis propinquum elegit, cum ait
'nostrae rei publicae detrimenta considero'; consideratio enim
rei publicae praesentis est. Ergo quoniam hucusque multa
incommoda per solam eloquentiam rei publicae contigerunt, recte a
malis eloquentiae coepit, post dicturus de antiquioribus bonis
et malis.

ET MAXIMARVM CIVITATVM VETERES ANIMO COLLIGO CALAMITATES. Recedit
paulatim a re publica nostra ad extraneas ciuitates, et recte
post Romam maximas ciuitates nominat. Ergo quoniam uetustiora
sunt harum exempla ciuitatium, 'animo' se ait 'colligere'. In re
publica autem nostra quae sint gesta considerat; recte itaque
maximarum ciuitatium collegit calamitates. Illic enim aliquid
operatur eloquentia, ubi populus maior est.

NON MINIMAM VIDEO. Quia de modo hic agitur, id est, utrum plus
boni an plus mali adferat eloquentia, ideo ait 'non minimam uideo
esse inuectam partem incommodorum'.

PER DISERTISSIMOS HOMINES INVECTAM PARTEM INCOMMODORVM. Quod
supra [p. 158 Halm] disputauimus, noluit 'per eloquentiam'
dicere, sed 'per disertissimos homines', id est qui habeant
copiam dicendi solam. 'Inuectam' uero per metaphoram nauis: res
publica enim dicitur gubernari.

CVM AVTEM RES A NOSTRA MEMORIA PROPTER VETVSTATEM REMOTAS.
Expositis malis incipit dicere quid boni habeat eloquentia: 'a
nostra memoria', inquit, 'remotas'. Vt excuset memoriam quasi
negligentem, addidit 'propter uetustatem'. Ergo illa quae nimis a
memoria nostra remota sunt qui scire possumus? EX LITTERARVM
MONVMENTIS, inquit, REPETERE INSTITVO. Haec monumenta dupliciter
accipiamus, aut annales aut historias: primo enim annales
fuerunt, post historiae factae sunt.

MVLTAS VRBES CONSTITVTAS, PLVRIMA BELLA RESTINCTA, FIRMISSIMAS
SOCIETATES, SANCTISSIMAS AMICITIAS. Dicendum est hoc loco quid
sit ciuitas: est autem ciuitas collecta hominum multitudo ad iure
uiuendum. Cum ergo fuerit ciuitas constituta, necesse est ut
primo bella patiatur, postea pacem agat. Pax enim a pacto dicta;
pactum uero esse non potest nisi si causa praecedat, id est
bellum. Hoc et Sallustius tenuit, cum de rebus Romanis
loqueretur: dixit enim prius bella gesta, post pacem esse
fundatam. "Res", inquit, "Romana plurimum imperio ualuit Seruio
Sulpicio et Marco Marcello consulibus, omni Gallia cis Renum
atque inter mare nostrum et Oceanum, nisi qua paludibus inuia
fuit, perdomita". Hic bellum geritur, deinde pacem memorat
consecutam. "Optimis autem moribus et maxima concordia egit inter
secundum atque postremum bellum Chartaginense". Quaeritur autem
utrum in bellis aliquid possit eloquentia; potest sine dubio, et
tantum quantum uirtus potest.

Nam si uirtute bella finiuntur, et eloquentia bella fi niuntur;
ideo ergo ait 'plurima bella restincta'. Iam illud notum est,
quod bella ardere dicantur, ut ait: "ardebat omnis Hispania
citerior".

Item: "quis tanti incendia belli".

FIRMISSIMAS SOCIETATES, SANCTISSIMAS AMICITIAS. Inter socium et
amicum hoc interest: socius est qui nobis aliquo pacto ad aliquid
nobiscum gerendum coniungitur, amicus est qui mihi usu uitae
similis pio ac fideli amore coniungitur. Et quia socius aliquid
nobiscum gerit, ideo ait 'firmissimas societates'; quia amicus
pio nobis amore coniungitur, ideo ait 'sanctissimas amicitias'.
Ergo interdum amicus est et socius non est si nihil mecum gerat,
et rursus, cum sit socius, amicus non est si aliquid mecum
inuitus gerat. Propterea Cicero ubique duo haec iungit, "socios
populi Romani atque amicos"; ita et hic 'firmissimas societates,
sanctissimas amicitias'.

INTELLEGO. Recte 'intellego'; ait enim supra 'ex 'litterarum
monumentis repetere instituo'. Ergo id quod legitur intellegendum
est.

CVM ANIMI RATIONE, TVM FACILIVS ELOQVENTIA COMPARATAS. Vbique duo
haec coniungit. Sed quando aliquid duae res agunt, triplici modo
agunt: aut aequales sunt, aut nunc ista plus praestat, nunc
illa. Hic sapientiae dat proprias [p. 159 Halm] agendi rationes.
Sed quia uirtus omnis magnitudine sui tarda est, idcirco
subiunxit et tempus, ut illud quod sapientia inuenerit facilius
eloquentia compleatur; ergo ad aliquid cito faciendum alterum
alterius auxilii eget. Recte igitur rei publicae commodum ex
confectione utriusque coniungit.

AC ME QVIDEM DIV COGITANTEM RATIO IPSA IN HANC POTISSIMVM
SENTENTIAM DVCIT, VT EXISTIMEM SAPIENTIAM SINE ELOQVENTIA PARVM
PRODESSE CIVITATIBVS, ELOQVENTIAM VERO SINE SAPIENTIA NIMIVM
OBESSE PLERVMQVE, PRODESSE NVMQVAM. Supra ostendit quantum
obesset eloquentia quantumque prodesset, sed mixta sapientiae;
nunc uult ostendere singillatim quantum sapientia sola prosit,
quantum eloquentia sola obsit. Quod cum ostenderit, quoniam et
sapientia sola parum prodest et eloquentia sola multum obest,
rursus dicturus est eloquentiam sapientiae esse iungendam. Omnis
res aut nimium prodest aut parum prodest, aut nimium obest aut
parum obest; sapientiae unum dat, ut sola parum prosit rei
publicae, nihil tamen obsit. Eloquentiam uero solam saepe ait
'nimium obesse', qua in re obesse semper ostendit, sed interdum
satis obesse; illam uero aliam partem tollit soli eloquentiae, ut
uel parum prosit rei publicae, nihil tamen obsit. Verum quod ait
'ac me quidern diu cogitantem ratio ipsa', 'ipsa', inquit,
ratio, sapientiae scilicet, quam eloquentiae dicimus esse
iungendam.

QVARE SI QVIS OMISSIS RECTISSIMIS ATQVE HONESTISSIMIS STVDIIS
RATIONIS ET OFFICII. Ostendit quid sit plena sapientia: sapiens
est enim qui diuina atque humana optime nouit.

Ergo studium rectae rationis ad diuina, studium honesti officii
ad humana referamus. Quod autem ait 'studium', rectius dixit quam
si dixisset 'quare si quis omissa ratione atque officio'. In his
enim nominibus perfecta philosophia est, quam quia nullus orator
plene potest adsequi, ideo nobis horum uel studium habendum esse
demonstrat.

CONSVMIT OMNEM OPERAM IN EXERCITATIONE DICENDI.

'Consumit', inquit; iam in ipso uerbo inest inutilis labor. Quod
autem ait 'in exercitatione dicendi', timet eloquentiam nominare,
ut supra diximus, ne sensum audientis offendat. Itaque haec
definitio est eloquentiae: exercitatio dicendi.

IS INVTILIS SIBI, PERNICIOSVS PATRIAE CIVIS ALITVR. Omnis homo
aut sibi aut patriae consulit aut plus sibi quam patriae. Recte
ergo homines ad haec duo miscenda, sapientiam et eloquentiam,
primo ab utilitatibus suis, deinde etiam publicis inuitantur.
Qui, inquit, fuerit in sola dicendi exercitatione uersatus,
'omissis studiis rationis et officii', et 'sibi inutilis' et
'perniciosus patriae ciuis alitur'.

QVI VERO ITA SESE ARMAT ELOQVENTIA: bene 'armat', quasi sapientia
pro robore sit, pro armis eloquentia. Adtendamus tamen ut supra
pro eloquentia aut copiam dicendi aut exercitationem aut
disertitudinem nominauerit, nunc, ubi et de sapientia loquitur,
ut securus eloquentiam nominet. Hic quoque duo illa seruat quae
supra diximus: qui, inquit, sapientiae miscuerit eloquentiam, is
'et suis et publicis rationibus utilissimus atque amicissimus
ciuis fore uidetur'; 'utilem' circa privata, 'amicum' circa
publica accipiamus.

AC SI VOLVMVS HVIVS REI QVAE VOCATVR ELOQVENTIA.

Primo rem quandam constituit cui eloquentiae nomen imposuit, et
ostendit unde nascatur eloquentia. [p. 160 Halm] SIVE EX ARTE,
inquit, SIVE EX STVDIO SIVE EXERCITATIONE SIVE AB NATVRA, huius,
inquit, eloquentiae, cuius incerta est origo, SI VOLVMVS
CONSIDERARE PRINCIPIVM, INVENIMVS, inquit, ID EX HONESTISSIMIS
CAVSIS NATVM ATQVE OPTIMIS RATIONIBVS PROFECTVM. Causa est animi
impulsus ad aliquid agendum, ratio est gerendorum ordo ex causa
uenientium, ut quid quo loco facias ac dicas intellegas. Ergo,
inquit, si eloquentiae principium considerare uolumus, primum
causa attendenda est. Haec causa honesta est; deinde rationes et
easdem optimas inuenimus. Inter studium autem et exercitationem
hoc interest: studium est animi ad aliquid agendum pertinacia,
exercitatio est suscepti actus continuatio. Ex his quoque supra
diximus nasci eloquentiam posse.

2. NAM FVIT QVODDAM TEMPVS, CVM IN AGRIS HOMINES PASSIM BESTIARVM
MODO VAGABANTVR. Incipit commemorare causas fuisse honestas,
quibus eloquentia non ad id ipsum quod est nata sit, sed circa
agendum principium sumpserit. Vt supra diximus, aiunt philosophi
e duobus hominem constare, anima et corpore; animam uero esse
perfectam, sed impediri crassitudine corporis quo minus se talem
exserat qualis est per naturam. Ergo mundo constituto erant
homines nimis impediti corpore et in quibus uis animae obruta
atque oppressa esset; tunc necessario rapto uiuebant et malis
moribus, oppresso animae bono, circa res omnes uiribus corporis
abutebantur. Sed quia natura non aequaliter se per omnes fundit,
aliquando unus extitit qui se bene intellegeret et qui uideret
esse in hominibus animam illam diuinam quae haberet in se multas
utilitates si tamen posset ab aliquo e latebris quibusdam elici
atque proferri.

Ergo his causis eloquentia initium non nascendi, sed agendi
sumpsit. 'Nam fuit quoddam tempus cum in agris homines passim
bestiarum modo uagabantur'. Sic Vergilius:



     "Haec nemora indigenae Fauni Nymphaeque tenebant
     Gensque uirum truncis et duro robore nata;
     Quis neque mos neque cultus erat, nec iungere tauros
     Aut componere opes norant aut parcere parto".
     


ET SIBI VICTV FERO VITAM PROPAGABANT. Sapiens omnis memoriae
studet. Illi, in quibus uis animae mole corporis oppressa
delitescit, non memoriae student, sed ferino ritu subsidia
singulis prospiciunt diebus. Sic Sallustius: "Et quoniam uita
ipsa qua fruimur breuis est, memoriam nostri quam maxime longam
efficere conuenit, non pecorum more uiuere, quae natura prona
atque uentri oboedientia finxit", ut isti homines fuerunt qui
sibi 'uictu fero uitam propagabant'.

NON DIVINAE RELIGIONIS, NON HVMANI OFFICII RATIO COLEBATVR. Plena
philosophia, quae constat ex duobus, ex physica et ethica.
Physica est quae de diuinis agit, ethica quae de humanis
disserit. Sed quia hodie illud docet quod oratori est
necessarium, ethicam prosequitur, quae si tunc ab hominibus [p.
161 Halm] ignorata est, multo magis physica ignorata est.

Ergo indicat ut illi uixerint qui animae commodis ignoratis
corporis uiribus pleraque gesserunt.

NEMO NVPTIAS VIDERAT LEGITIMAS, NON CERTOS QVISQVAM INSPEXERAT
LIBEROS. Vtrumque enim uaga atque incerta Venere conficiebatur,
neque erant iura quae id fieri prohiberent.

NON IVS AEQVABILE QVID VTILITATIS HABERET ACCEPERANT. Illic enim
nullius iniuria uiuitur ubi est iuris aequalitas, aequa libertas,
ubi aliquid aut omnibus licet facere aut omnibus non licet.

PERNICIOSISSIMIS SATELLITIBVS. Vires corporis esse ait
cupiditatis ministras, quae in animis hominum quandam optinent
tyrannidem.

QVO TEMPORE QVIDAM, MAGNVS VIDELICET VIR ET SAPIENS. Vt facilius
intellegentiam consequamur, rerum similitudo proferenda est.
Anima ita est ut uinum. Nam quemadmodum uinum pro uase in quo est
habitum aut retinet aut amittit uiolentiam, proinde anima, si
optimum et castum corpus offenderit, seruat naturam, sin alias,
uelut amittit. Ita ergo cum mortale genus brutum atque inscium
rerum omnium uagaretur, extitit quidam uir magnus in quo anima
suam retineret naturam et qui intellegeret omnes homines habere
in se quiddam diuinum, sed id uitio corporis opprimi atque
deperire; quod si fuisset elicitum, maximas inde commoditates
hominibus posse contingere.

COGNOVIT QVAE MATERIES ET QVANTA AD MAXIMAS RES OPPORTVNITAS IN
ANIMIS INESSET HOMINVM. Materia non ad hoc ipsum materia est,
quod materia uocatur, sed ad id quod inde fieri habet, materia
est; opportunitas uero non accidit neque in altero est, sed in
eadem materia est. Potest autem in ligno esse materies ad aliquid
faciendum, sed, si putrescit, opportunitas in materia non est;
similia et de reliquis materiis possumus dicere. Ergo non
suffecerat inuenta in hominibus materia, nisi in eadem materie
etiam opportunitas fuisset ad maximas res.

SI QVIS EAM POSSET ELICERE. Est ergo qui potest elicere, et est
quod potest elici. Hoc deinde attendamus. Vnus potest uidere
aliquid effici posse, non tamen etiam eflicere. Denique etiam
istum sapientem et magnum uirum Cicero ait uidisse in hominibus
materiem, sed dubitasse de effectu. Ait enim: 'si quis eam posset
elicere'. Vtrumque tamen dat huic uiro, et intellegere et
efficere; est enim et sapiens et eloquens.

ET PRAECIPIENDO MELIOREM REDDERE. Erat ergo in hominibus animus,
sed ideo 'reddere' quia uidebatur amissus; erat bonus animus, et
ideo ait 'praecipiendo meliorem reddere'. His causis igitur
honestissimis, ut uidemus, iste quidam compulsus est ad
eloquentiam, hoc est ad id unde nasci ad actus primum coepit
eloquentia. Quae enim causa honestior quam homines bestiarum modo
uiuentes praeceptis utilibus atque honestis ad humanam atque
diuinam cognitionem traducere? Ergo istum uirum magnum atque
sapientem quemcumque accipiamus; multi enim Saturnum, Platonem,
Aristotelem atque alios uolunt intellegi, sed errant.

[p. 162 Halm] QVI DISPERSOS HOMINES IN AGRIS ET IN TECTIS
SILVESTRIBVS ABDITOS RATIONE QVADAM COMPVLIT VNVM IN LOCVM ET
CONGREGAVIT. Duas res supra posuit, honestissimas fuisse causas
optimasque rationes, ut ad actus eloquentia nasceretur.
Explicitis ergo honestissimis causis incipit ostendere optimas
eloquentiae ad actus fuisse rationes. Et ut intellegas iam de
causis esse dictum, 'ratione quadam', inquit, 'compulit unum in
locum et congregauit'. Diximus rationem esse rei gerendae ordinem
necessarium, ut puta, hoc primum debet fieri, hoc deinde, hoc
tertio, ut nunc primo compelluntur homines, post congregantur,
deinde in unamquamque rem inducuntur utilem atque honestam.

COMPVLIT VNVM IN LOCVM ET CONGREGAVIT. 'Compulit' quasi inuitorum
est, iam uolentium 'congregauit'. Sed debemus scire quid sit
'compulit et congregauit', quasi ciuitatem fecit. Nam, ut supra
diximus, ciuitas est collecta hominum multitudo ad iure uiuendum.
Ergo eloquentia plurimum prodest: nam facit ciuitatem et
quidquid utile atque honestum est insinuat.

ET EOS IN VNAM QVAMQVE REM INDVCENS VTILEM ATQVE HONESTAM. Cicero
duplex esse honestum docet, unum illud solum atque purum, aliud
quod cum utili iunctum sit. Sed solum illud apud paucos est, eos
scilicet qui soli gloriae student nihilque ad sui utilitatem
gerunt; quidquid sanciunt, consideratione boni malique generatim
sanciunt, non gratia in eodem uersantium personarum. Honestum
uero illud cum utili ideo honestum uocatur, quia id quod iunctum
ac duplex est ab eo quod maius est nomen accipit. Verum illud
honestum philosophorum est, hoc illorum sapientium, qui rei
publicae student, qui in ciuitate uersantur. Quod quidem honestum
utilitati semper adiunctum est et utilitas honestati. Hoc etiam
Socrates ait, nihil esse utile quod non honestum sit, nihil
honestum quod non utile sit. Sed ut ipsum intellegamus, rerum
exempla proferenda sunt. Esse iudicem honestum est; iuncta est
tamen utilitas honestati; nam nemo ei iniuriam facit, nemo seruis
eius; prodest in posterum, liberis prodest. Amicis ergo si quid
praestat, etiam utile est. Sed quamquam haec duo iuncta sint, non
tamen ita mixta sunt ut uino aqua miscetur, scilicet ut secerni
nullo modo possint, sed ita mixta sunt ut secerni posse
uideantur, quem ad modum si fiat aceruus ex tritico et hordeo.
Quamquam ergo duo haec mixta sint, tamen aliquo modo et secerni
possunt. Etenim, si quid alicui praesto nec gratiam reposco,
honestum est; at id ipsum quod praesto, si gratiam reposco, fit
utile. Ergo primum sit illud solum honestum quod per se placet
nulla adiuncta gratia; hoc medium honestum quod cum utilitate
est; tertia sit commoditas, quae solis lucris intenta est abiecta
omni honestate. Honestum uero philosophicum soli gloriae studet
abiecta etiam utilitate. Nunc ergo, quoniam collectis hominibus
et congregatis ciuitas facta est, quid debet persuaderi? quid
hominibus insinuari? Non honestum illud solum quod philosophorum
est, non commoditas, quae hominum perditorum est, sed illud
medium honestum atque utile quod in omni re publica, quod in omni
ciuitate uersatur.

[p. 163 Halm] PRIMO PROPTER INSOLENTIAM RECLAMITANTES. Nihil
egerat eloquentia, si statim, ut insinuare coepit quid esset
honestum atque utile, persuasisset. Sed ostendit magnas inesse
uires eloquentiae, si ad id quod erat optimum traduxit inuitos.
Et ne uideantur idcirco reclamasse quod res optima non esset,
ideo ait 'propter insolentiam' et 'primo reclamitantes'.

Deinde ne eloquentiae quibusdam uenenis etiam ad malam rem
traducti uideantur, PROPTER RATIONEM, inquit, ATQVE ORATIONEM
STVDIOSIVS AVDIENTES. Ergo ubi ratio est et sapientia malitia
Messe non potest. 'Rationem' ad sententiarum grauitatem
referendam sciamus, 'orationem' ad ornamenta uerborum. EX FERIS
ET IMMANIBVS MITES REDDIDIT ET MANSVETOS. Difficile est rem
aliquam cuicumque tollere, difficilius aliam dare. Hic utrumque
factum est: sublata est hominibus feritas atque immanitas, data
humanitas et mansuetudo.

AC MIHI QVIDEM VIDETVR HOC NEC TACITA NEC INOPS DICENDI SAPIENTIA
PERFICERE POTVISSE. Sunt multa quae solo habitu sui perfecta
sunt, multa quae et habitu et usu; ut athleta si habeat corporis
magnitudinem, non continuo perfectus est nisi ei et usus accedat;
ut orator concepto totius scientiae habitu non continuo
perfectus est, nisi ei et usus accedat; sapientia uero habitu sui
perfecta est nec indiget uocis, id est usus. Sufficit ei autem
intra animos contineri: usu ergo nihil consequitur. Et si quando
concepta uerbis uoluerit indicare, non ideo sapiens sapientior
fit quia indicat se sapientem, sed perfecta ac salua sapientia
quiddam ei ad actus alios accedit. Ergo homines ex inmanibus ac
feris mites redditi ac mansueti, paulatimque honestum atque utile
didicerunt. Sed quia de exordio eloquentiae loquitur, uideamus
utrum hoc sola sapientia fecerit an sapientia, sed cum
eloquentia. Primo itaque cognoscere debemus quot modis quid
persuadeat sapientia; et possumus intellegere multum hic
eloquentiam ualuisse. Sapientia igitur sola duobus modis aliquid
persuadet: aut cum tacet et aliquid facit, <quod> quia bonum est
alter imitatur, id est, ut quidquid tacitus fecerit sapiens, id
alter re, non uerbis ductus imitetur; aut cum aliquid faciendum
uel non faciendum uerbis persuadet, et hoc duplici modo: nunc
naturalibus uerbis, nunc per eloquentiam. Hoc loco negat tacitam
sapientiam hoc perficere potuisse, negat inopem dicendi, id est,
quae uerbis naturalibus uteretur, sed illam sapientiam quae
iuncta esset eloquentiae.

AC MIHI QVIDEM VIDETVR HOC NEC TACITA NEC INOPS DICENDI SAPIENTIA
PERFICERE POTVISSE. 'Perficere', inquit: alioqui plenae
sapientiae officium est inuenire, ut supra: 'quo tempore',
inquit, 'quidam magnus uidelicet uir et sapiens cognouit quae
materies et quanta ad maximas res opportunitas in animis inesset
hominum, si quis eam posset elicere et praecipiendo meliorem
reddere'. Ergo animum in hominibus esse sapientia cognouit, ut
congregarentur et in unam quamque rem utilem atque honestam
inducerentur, sapientia quidem, sed eloquentia opitulante
perfecit.

A CONSVETVDINE SVBITO CONVERTERET ET AD DIVERSAS VITAE RATIONES
TRADVCERET.

Magna uis eloquentiae, si subito conuertit, et hoc est quod non
potest [p. 164 Halm] sapientia; alioquin et sapientia perfacit,
sed non subito. Et quod ait 'et ad diuersas uitae rationes
traduceret', ut supra diximus, difficile est cuiuslibet rei
consuetudinem tollere; hoc difficilius, alias etiam uiuendi
persuadere rationes.

AGE VERO VRBIBVS CONSTITVTIS. Vt supra, cum de commodis
eloquentiae loqueretur, hunc ordinem fecit, 'multas urbes
constitutas, plurima bella restincta, firmissimas societates,
sanctissimas amicitias'. Et quamquam hic homines ex inmanibus
primo aequales facti, post etiam obsequi ultro coeperint, supra
dictum tamen ordinem seruatum possumus inuenire. Primo itaque
beneficiis eloquentiae ciuitates factae sunt, ut ait supra:
'multas urbes constitutas'. Ciuitas autem fieri dicitur cum
homines unum in locum congregantur ad iure uiuendum.

VT FIDEM COLERE. Hic bella restinguuntur. Si enim cupiditas ad se
explendam uiribus corporis abutebatur, quasi quaedam bella
gerebantur; cum ergo fides colitur, aut id agitur, ne sint bella,
aut restinguuntur illa quae fuerunt.

ET IVSTITIAM RETINERE DISCERENT. lustitia omnis a nobis circa
alios est, ut unicuique meritum proprium tribuamus. Potest tamen
hic quasi societas custodiri. lustis enim condicionibus societas
facienda uel conseruanda est.

ET ALIIS PARERE SVA VOLVNTATE CONSVESCERENT. Iustitia aequales
homines esse fecit; hic iam et minores se esse patiuntur sua
etiam uoluntate. Possunt tamen hic amicitiae copulari: nostra
enim uoluntate nulli obsequimur, nisi amici fuerimus. Antea autem
si uiribus corporis cuncta agebantur, non sua uoluntate quisquam
alteri paruit nec potuit amicus esse qui cogebatur.

AC NON MODO LABORES EXCIPIENDOS COMMVNIS COMMODI CAVSA. Perfectum
est, inquit, eloquentia, ut libenter omnes laborem pro publica
salute susciperent, ac non modo laborem susciperent, sed etiam
uitam amitterent. Multum ergo egit eloquentia, ut illi uitam
parui penderent qui iam dudum 'sibi uictu fero uitam
propagabant'.

QVI TANDEM FIERI POTVIT? Quaeritur utrum homines ad has rationes
uiuendi per naturam deducti sint an praeceptis uideantur adducti.
Erat quidem in hominibus natura melior, sed oppressa corporis
uitio ad malum declinauerat. Verum quia nihil uniformiter
funditus existit, quin semper aliquid sit quo intellegamus quid
in ceteris desit, iste quidem magnus uir ac sapiens cognouit
bonam in hominibus naturam multumque esse profuturam, si
praeceptis melior fuisset effecta. Ergo omne quod perfectum est
natura et disciplina perfectum est. Sed quia iste primus uir
disciplinam accipere non potuit, perfectus fuit natura et usu.
Cum enim cognouit habitum suum, et diu secum pertractando
cognouit esse in hominibus bonam naturam, quae ut perfecta esse
posset praeceptorum adhibuit disciplinam. Ergo in hominibus fuit
materies, id est natura, quam perfectam praecepta fecerunt
inuenta per sapientiam, insinuata per eloquentiam.

PROFECTO NEMO NISI GRAVI AC SVAVI COMMOTVS ORATIONE. Quamquam
natura fuerit apta ad perfectam uitam, tamen ipsam naturam
praeceptis ait ad has uiuendi rationes esse perductam. 'Graui',
inquit, 'ac suaui commotus oratione'. 'Grauitatem' ad sapientiam,
'suauitatem' ad eloquentiam referamus; [p. 165 Halm] immo
'grauitatem' ad sententias, 'suauitatem' ad uerborum omamenta
referamus.

CVM VIRIBVS PLVRIMVM POSSET, AD IVS VOLVISSET SINE VI DESCENDERE.
Omnis res a simili uincitur: ut puta, eloquens uincitur ab eo
qui eloquentior fuerit; fortis non uincitur nisi ab eo qui
fortior fuerit; astutus non uincitur nisi ab eo qui astutior
fuerit. Animaduertendum ergo acumen Ciceronis: homines, inquit,
fortissimi ad aequalitatem uiuendi non fortitudine, qua solet
uinci inferior fortitudo, sed eloquentia deducti sunt. Ergo supra
omnes uires eloquentia est, sed quae sit mixta sapientiae.

VT INTER QVOS POSSET EXCELLERE, CVM HIS SE PATERETVR AEQVARI.
'Excellere' uiribus scilicet. 'Cum his se pateretur aequari': ita
supra: 'non ius aequabile quid utilitatis haberet acceperant'.

ET SVA VOLVNTATE. Non coacti uiribus corporis, sed in his iam
fecerat eloquentiae persuasio uoluntatem.

AB IVCVNDISSIMA CONSVETVDINE RECEDERET. Non dixit 'a consuetudine
recederet', sed 'a iucundissima', inquit. Omnium enim rerum
etiam malarum apud gerentes iucundissima consuetudo est.

QVAE PRESERTIM IAM NATVRAE VIM OPTINERET PROPTER VETVSTATEM. Ergo
hominum natura bona est, sed malitia per consuetudinem naturae
uicem coeperat optinere.

AC PRIMO QVIDEM SIC ET NATA ET PROGRESSA LONGIVS ELOQVENTIA.
Satis fecit propositioni suae: supra enim dixit: 'ac si uolumus
eius rei quae uocatur eloquentia considerare principium,
reperiemus id ex honestissimis causis natum atque optimis
rationibus profectum'. Ita et hic: 'ac primo quidem sic et nata
et progressa longius eloquentia uidetur'.

ET ITEM POSTEA MAXIMIS IN REBVS PACIS ET BELLI.

Ostendit diu eloquentiam profuisse. Verum quod ait 'maximis in
rebus', ut supra: 'cognouit quae materies et quanta ad maximas
res opportunitas in animis inesset hominum, si quis eam posset
elicere'. Ergo maximae res pax atque bellum.

CVM SVMMIS HOMINVM VTILITATIBVS. Cum illa scilicet utilitate quae
cum honesto est.

POSTQVAM VERO COMMODITAS QVAEDAM PRAVA VIRTVTIS IMITATRIX. Omne
perfectum bonum, id est quo natura humanas res nullo adiuncto
incommodo munerata est, duobus ad plenum constat, re ipsa et
specie atque imagine sui.

Vt puta, mel habet rem, scilicet dulcedinem; habet speciem, id
est colorem atque aspectum, quo quasi facie, ita ut est, dulce
credatur. Ita uir fortis habet rem, uirtutem scilicet, habet
speciem, id est pulchritudinem corporis. In distorta enim membra
neque iuxta naturam sui competenter apposita uirtus non potest
cadere, ut Vergilius et ceteri quoscumque fortes et pulchros
etiam fuisse dixerunt. Sic uestis etiam habet rem, utilitatem
texturae; habet speciem, gratiam scilicet circa aspectus faciem.
Ergo ille nescio quis magnus uir ac sapiens et hi qui postea
consecuti accepta uitae praecepta tenuerunt, ut perfecti essent,
habuerunt rem, id est sapientiam, habuerunt speciem, scilicet
eloquentiam. Qui homines quoniam ex merito uirtutis dignissima
praemia consecuti sunt, id est, magistratus atque alias
utilitates, multi, dum praemia sibi paria exoptant, re ignorata
speciem solam sequi [p. 166 Halm] coeperunt, id est, praeterita
sapientia solam dicendi copiam consecuti sunt. Praemiis itaque
solis inducta commoditas re ignorata speciem coepit uirtutis
imitari; atque ideo contigit ut mali mores adepti copiam dicendi
circa incommoda rei publicae sola eloquentia, omissa sapientia,
sint abusi.

Commoditas autem, id est praua uirtutis imitatrix, tertia illa
est, honesto illi soli contraria.

PERVERTERE VRBES AC VITAS HOMINVM LABEFACTARE ADSVEVIT. Sic
supra: 'bonine an mali plus attulerit hominibus et ciuitatibus';
his duobus enim res publica conflata est.

3. VERI SIMILLIMVM MIHI VIDETVR.

Nunc de incommodis eloquentiae locus incipit. Quaeritur autem qui
fieri potuerit ut eloquentia mixta sapientiae, quae congregauit
homines, quae persuasit utile atque honestum, quae urbes
constituit, iura docuit, quae multum hominibus profuit, ut
eloquentia, inquam, mixta sapientiae coeperit obesse hominibus et
ciuitatibus; hoc scilicet fuit exordium malorum.

Primum urbibus constitutis necesse est creuisse easdem ciuitates
propria siue uicina multitudine; in his deinde non omnes
sapientes atque eloquentes fuisse, sed paucos, quamquam omnes
hanc habendi materiem continerent. Necesse ergo erat ut auctis
cumulatisque ciuitatibus sapientes homines atque eloquentes rem
publicam gubernarent ipsiusque tantum curam gererent; occupatis
itaque circa rem publicam sapientibus privatorum negotia callidi
homines et dicaces agere ac tractare coeperunt. Et primum
paruarum controuersiarum, post omnium fortunarum patroni fieri
coeperunt. Qui cum interdum contra iustitiam malas causas
defenderent, saepe etiam uincerent, coacti sunt sapientes illi
rei publicae intenti ciuibus ac necessariis suis resistere contra
illos callidos ac disertos qui adsiduitate dicendi notissimi
populo atque amicissimi esse coeperant. Itaque isti callidi cum
contra illos sapientes uiros dicerent, saepe pares, interdum
superiores fuisse a populo iudicati sunt et digni haben coeperunt
qui rem publicam gubernarent. Quibus postquam commissa res
publica est, multa incommoda, multa naufragia contigerunt. Ita
ergo factum est ut eloquentia, quae primum profuerat, sed mixta
sapientiae, post sola multum offecerit utilitatibus rei publicae.
At cum per hos male eloquentes cuncta gererentur, sapientes illi
deturbati ea quae gerere consueuerant scribere coeperunt, hique
habiti sunt philosophi, et per hos factum est ut usque ad nostram
memoriam rerum honestarum memoria atque imitatio perueniret.

VERI SIMILLIMVM MIHI VIDETVR QVODAM TEMPORE.

Quoniam animo in praeteritis uersatur multasque in mentem reuocat
facies rei publicae, confirmat opinionem suam, fuisse sine dubio
tempus quo res publica a sapientibus gubernata sit, privatorum
negotia a callidis hominibus, qui postea pares sapientibus
interdumque meliores a multitudine iudicati commissam sibi rem
publicam pessum dederunt.

NEC VERO AD PRIVATAS CAVSAS MAGNOS AC DISERTOS HOMINES ACCEDERE.

Ideo quia publica fuerunt anteponenda privatis: 'magnos' ad
sapientiam, 'disertos' ad eloquentiam referamus.

ARBITROR ALIOS FVISSE NON INCALLIDOS HOMINES.

Callidi sunt qui dolo ac fraude exitum uirtutis imitantur.

CVM SAEPE MENDACIO CONTRA VERVM STARE HOMINES CONSVESCERENT.

Multo [p. 167 Halm] melius res ipsas nominauit quam si has in
negotiis positas nominasset, ut puta 'cum saepe mendaci oratione
contra causam ueram stare consuescerent'.

ITAQVE CVM IN DICENDO SAEPE PAR. 'In dicendo', inquit; ergo iam
omissa est sapientia, si de sola dicendi copia iudicium est.

NONNVMQVAM ETIAM SVPERIOR VISVS ESSET. Ostendit uerum iudicium
non fuisse, ubi uincere aliquis uidetur potius quam probatur.

FIEBAT VT ET MVLTITVDINIS ET SVO IVDICIO DIGNVS, QVI REM PVBLICAM
GERERET, VIDERETVR. 'Multitudinis', inquit, 'iudicio': iam in
multitudine uarietas ipsa uilis est. Quod autem ait 'suo
iudicio', hoc quoque inritum est: quisnam autem de se potest aut
debet habere iudicium? Ad postremum 'dignus uideretur, 'ut supra:
'itaque cum in dicendo saepe par, nonnumquam etiam superior
uisus esset'.

HINC NIMIRVM NON INIVRIA, CVM AD GVBERNACVLA REI PVBLICAE
TEMERARII ATQVE AVDACES HOMINES ACCESSERANT, MAXIMA AC MISERRIMA
NAVFRAGIA FIEBANT.

In metaphora permansit: 'gubernaculum' et 'naufragia', utrumque
nauis. Negat ergo cuiquam debere mirum uideri rem publicam pessum
datam, cum ad eius regimen accesserint homines temerarii atque
audaces. Hoc autem interest inter audacem et temerarium: audax
potest interdum et pro bono accipi, temerarius non nisi malus.
Audacia ergo duplex est. Nam et ille, qui in prosperis rebus
temere aliquid adgreditur, audax est, et ille, qui prouisis
rationibus fortiter aliquid incipit, audax est. Quoniam ergo
audacia duplicem frontem habet, hic praemisit temerarium ut
intellegeremus audacem; temeritas enim et inconsiderantia causae
sunt, harum euentus audacia.

QVIBVS REBVS TANTVM ODII ATQVE INVIDIAE SVSCEPIT ELOQVENTIA.

Omnis causa habet euentum suum omnisque euentus causam. Vt puta,
ignis cum in lignum inmissus fuerit idem lignum incendatur
necesse est. Hic ignis in lignum missus causa est, causae uero
euentus incendium. Ita ergo eloquentia primo odium contraxit; iam
ex odio, id est ex causa, necesse est aliquis consequatur
euentus. Ergo inuidia consecuta est: plerumque enim ex odio
inuidia nascitur, plerumque, inquam: nam et alium habere potest
euentum. Si enim hostem oderis, non inuides, sed inimicus es; si
seruum oderis, non inuides, sed irasceris; non ergo semper odii
est euentus inuidia. Sunt enim causae quae interdum non
necessarios euentus habent, ut si pugno percutias et occidas,
sunt item causae quae necessarios habent euentus, ut ignis missus
in stipulam faciat incendium necesse est.

QVIBVS EX REBVS TANTVM ODII ATQVE INVIDIAE SVSCEPIT ELOQVENTIA.
Postquam, inquit, res publica ab insipientibus et dicacibus
administrari coepit, sapientes illi eloquentiam odisse coeperunt,
et omisso studio rei publicae privatim atque otiose ea quae
gerere in re publica non licebat litteris scriptisque exercere
coeperunt. Atque ideo factum est ut usque ad nostram memoriam
recti atque honesti memoria perueniret.

VT HOMINES INGENIOSISSIMI. Ingenium est uis quaedam naturaliter
animis insita, suis uiribus praeualens. In ingenio itaque et
sapientia est et eloquentia, ut in his est quos ingeniosissimos
uocauit. Est in ingenio et sola eloquentia, ut supra: 'tum
ingenio freta malitia'.

HOC VERO A PLERISQVE EORVM DESERTVM OBSOLEVISSE.

Absolute 'hoc uero', id est, status ille quo in re publica
sapientes atque eloquentes homines uersabantur, omissus est atque
in obliuionem redactus, illo praesertim tempore [p. 168 Halm]
quo rei publicae periculis maxime fuerat succurrendum, et 'hoc'
quasi per indignationem pronuntiandum. Quod uero ait 'a
plerisque', recte: non enim omnes sapientes a re publica
recesserunt. Nam Atheniensibus Solon leges scripsit, et quia
norat multos esse in re publica corruptissimos, in exilium ultro
profectus est. Scripsit isdem Atheniensibus leges et Draco,
duorumque hominum legibus utuntur; Lycurgus etiam Lacedaemoniis
leges scripsit. Non ergo omnes sapientes a re publica
recesserunt, sed quia plerique recesserant, pauci reliqui facile
aut cesserunt aut oppressi sunt.

NAM QVO INDIGNIVS REM HONESTISSIMAM ET RECTISSIMAM VIOLABAT
STVLTORVM ET IMPROBORVM TEMERITAS ETAVDACIA.

Quando aliquid faciendum persuademus, ab honesto, ab utili, a
possibili persuademus; interdum et necessarium ponimus. Isdem
praeceptis etiam illam rem quae non sit facta reprehendimus, ut
hic Cicero conqueritur sapientes a re publica recessisse,
siquidem ut id non facerent suberat honestas: 'nam quo indignius
rem honestissimam et rectissimam uiolabat'; suberat utilitas:
'summo cum rei publicae detrimento', utique a re publica
periculum submouere utile est; suberat possibilitas: 'stultorum',
inquit, 'et improborum temeritas et audacia'; facile enim stulti
ac temerarii superantur.

EÏ STVDIOSIVS ET ILLIS RESISTENDVM FVIT ET REI PVBLICAE
CONSVLENDVM.

Hic quoque honestum atque utile seruauit. Honestum est enim
improbis resistere, utile rem publicam, in qua sis, habere
defensam.

4. QVOD NOSTRVM ILLVM NON FVGIT CATONEM.

Nostrum, id est Romanum. Nam reprehensio illa superior sapientium
atque eloquentium de Graecorum principibus facta est, quod enim
disertis ac dicacibus hominibus facile rem publicam cesserint;
nunc uero uenit ad Romanos, quas ostendit ita sapientes atque
eloquentes fuisse ut numquam rem publicam deseruerint, neque
quicquam illis tantum disertis concessisse. Quod cum facit,
praeponit Graecis Romanos seque per Romanos. Verum exempla cum
proferimus non unum aliquod, sed quam multa possumus, cum decore
tamen proferre debemus, ut nunc Cicero commemorato Catone statim
alias subicit, simul quod in Romanorum laude unius hominis
quamuis egregii non sufficit exemplum.

QVIBVS IN HOMINIBVS BRAT SVMMA VIRTVS, SVMMA VIRTVTE AMPLIFICATA
AVCTORITAS, SVMMA, QVAE ET HIS REBVS ORNAMENTO ET REI PVBLICAE
PRAESIDIO ESSET, ELOQVENTIA. Virtutem in artibus semper
sapientiam accipiamus. Verum sapiens atque eloquens habere debet
illam quae totam efficit auctoritatem; itaque si accedat
sapientia, amplificatur auctoritas, si his duobus accesserit
eloquentia, erit, qui haec potuerit habere, perfectus, ut hic
maioribus nostris, Catoni, Laelio atque aliis tradit sapientiam,
auctoritatem, eloquentiam.

QVARE MEO QVIDEM ANIMO NIHILO MINVS ELOQVENTIAE STVDENDVM EST.
Meminimus in hac praefatione quattuor thesis esse: principalem
illam, iungendam esse eloquentiae sapientiam, secundam illam, non
multum prodesse rei publicae solam sapientiam, tamen prodesse,
tertiam illam, numquam omnino eloquentiam solam prodesse rei
publicae, nimium obesse plerumque. Postea de origine eloquentiae
disseruit et quae eius circa actus natura fuerit disputauit, [p.
169 Halm] ostenditque primo eloquentiam profuisse, sed quam diu
fuerit mixta sapientiae; post eandem eloquentiam repudiata
sapientia maxima naufragia intulisse rei publicae magnumque
exinde odium atque inuidiam contraxisse. Ne quis ergo aestimet
eloquentiam semper esse fugiendam, quippe multa incommoda per
hanc contigisse monstrauit necessario, quarta haec thesis est,
studendum eloquentiae, sed quae sit mixta sapientiae: et est hic
quasi exhortatio. In exhortatione uero deliberationis praecepta
seruantur: tractatur utilitas, tractatur honestas, tractatur
possibile. Vtilitas porro duobus generibus comprehenditur, si
mala repellamus, si prospera consequamur; ergo hic tractat
utilitatem ab utroque, et primo ut mala repellantur: SED EO
VEHEMENTIVS, inquit, STVDENDVM EST ELOQVENTIAE, NE MALI MAGNO CVM
DETRIMENTO BONORVM ET COMMVNI OMNIVM PERNICIE PLVRIMVM POSSINT.

Deinde quod bona consecuntur: CVM PRAESERTIM, inquit, HOC SIT
VNVM, QVOD AD OMNIS RES ET PVBLICAS ET PRIVATAS MAXIME PERTINEAT.
Postremo etiam ad solam privatam utilitatem descendit, et ibi
utile atque honestum ipsis nominibus signat. HOC TVTA, inquit,
quod utile est, HOC HONESTA, HOC INLVSTRIS, quod ex utili atque
honesto est; HOC EODEM, inquit, VITA IVCVNDA FIET. Magna
exhortatio, si quidem inter studia utilitatis atque honestatis
circa eloquentiam comparandam, quae quidem studia multum habent
laboris, etiam uitam futuram dicit esse iucundam. Superest ergo
possibile, ut ostendat te eloquentiam posse consequi: SI, inquit,
ELOQVENTIA NON SOLVM NATVRA NEQVE EXERCITATIONE, SED ETIAM ARTE
CONSTAT; quoniam artem discere in nostra potestate est, possumus,
inquit, eloquentiam consequi. In hac exhortatione est etiam
auxesis; auget enim laudes eloquentiae. Auxesis porro duobus
modis fit, ratione et comparatione. Auxit eloquentiam ratione ubi
ait per hanc et publicas et privatas res administrari posse, per
hanc uitam tutam, honestam, inlustrem, iucundam futuram, per
hanc unumquemque rei publicae, sibi atque amicis prodesse posse;
auget uero eloquentiam comparatione cum ait locutione sola fieri
ut beluis omnibus antecellamus, cum alias inferiores beluis
simus, praeclarumque esse si propter quod beluis praestas, hoc
ipsis etiam hominibus antecellas, quod potent faeri si eloquens
fueris. Nunc quoniam exhortationis atque auxesis praecepta
monstrauimus, ad interpretationem in his positae orationis
redeamus.

QVARE MEO QVIDEM ANIMO NIHILO MINVS ELOQVENTIAE STVDENDVM EST.

Quarta illa thesis: studendum est eloquentiae, sed quae sit mixta
sapientiae. Et uerecunde 'meo', inquit, 'animo': ne quid sibi
usurpasse uideatur, non dixit 'eloquentiae studendum censeo'. Sed
quod ait 'nihilo minus', id est, quamquam multa incommoda
attulerit rei publicae, taso men eloquentiae studendum est, sed
ut ei sapientiam coniungamus.

ETSI EA QVIDAM PRIVATIM ET PVBLICE PERVERSE ABVTVNTVR. Magna
exhortatio, cum ait 'quidam', ut, si pauci sunt, facile opprimi
posse uideantur. 'Privatim et publice': res publica enim his
duobus constat, hominibus et ciuitatibus. 'Peruerse abutuntur':
obest enim rei publicae, quae prodesse debebat.

MAGNO CVM DETRIMENTO BONORVM ET COMMVNI OMNIVM PERNICIE.

Et hic optime exhortatur. Ne quis enim diceret, 'quid mea, si
boni periclitantur?' recte addidit 'et communi omnium pernicie'.
Ergo studendum est eloquentiae ne opprimamur.

[p. 170 Halm] NAM HINC AD REM PVBLICAM MAXIMA COMMODA VENIVNT, SI
MODERATRIX OMNIVM PRAESTO EST SAPIENTIA.

Bene persuadet sapientiam iungendam esse eloquentiae, si rerum
omnium moderatrix est. Ergo multa, inquit, ad rem publicam
commoda ueniunt ex eloquentia uel sapientia. Sed quia multi
propriis magis utilitatibus uolunt esse consultum, recte
subdidit: HINC AD IPSOS, QVI EAM ADEPTI SVNT, LAVS, HONOS,
DIGNITAS CONFLVIT, quae omnia et utilia sunt et honesta.

HINC AMICIS QVOQVE EORVM CERTISSIMVM ET TVTISSIMVM PRAESIDIVM
COMPARATVR. Ostendit hic quid agat orator: sapiens enim cum
eloquentia negotia suscepta non deserit, et inde fit ut commodis
amicorum deesse non possit. Vt ipse Cicero in Verrinis: "et qui
omne reliquum tempus quod mihi ab amicorum negotiis datur, in his
studiis laboribusque consumam".

AC MIHI QVIDEM VIDENTVR HOMINES. Diximus supra auxesin ratione et
comparatione fieri: hic comparatio est hominum et beluarum et
inter se hominum.

HOC SI FORTE NON NATVRA MODO NEQVE EXERCITATIONE CONFICITVR,
VERVM ETIAM ARTIFICIO QVODAM COMPARATVR. Vt supra diximus,
possibile hic tractatur, id est, posse ab hominibus per artem
eloquentiam comprehendi. Necessario ergo priusquam eloquentiae
praecepta traderet exhortatus est ab honesto, ab utili, a
possibili, et debere ab hominibus et posse eloquentiam
comprehendi.

SED ANTE QVAM DE PRAECEPTIS ORATORIIS DICIMVS, VIDETVR DICENDVM
DE GENERE IPSIVS ARTIS. Omnis ars duplex est, id est, duplicem
faciem habet secundum praeceptum sententiamque Varronis, qui ait
"esse artem extrinsecus unam, aliam intrinsecus". Ars extrinsecus
talis est quae nobis scientiam solam tradit, intrinsecus quae
ita dat scientiam, ut illud ipsum quod scientia dat quibus
rationibus faciamus ostendat. Ita illa ad scientiam solam
proficit, haec ad scientiam quae in actu sit. Vt puta si dicam
'grammatica ars est gnara partium orationis, gnara syllabarum,
gnara litterarum; per hanc discimus omnia uitia deuitare: haec
cum dico cumque per hanc uitari uitia dico, non tamen quo modo
uitentur ostendo. Artem illam extrinsecus doceo per quam sola
scientia discitur; si autem dicam quae sint partes orationis,
quae syllabae, quae litterae quibusque modis omnia illa constent,
quo pacto uitia uitentur, tunc erit illa ars, cui est nomen
intrinsecus, non quae ad scientiam nostram tantum proficit, sed
quae in actu sit. Ergo et ars rhetorica duplex est; nam est
extrinsecus et intrinsecus. Intrinsecus autem illa est quae nobis
ad actus praecepta artis insinuat, extrinsecus porro quae nobis
quid sit rhetorica demonstrat; quam cum demonstrauerit, scitnus
tantum, sed exercere non possumus. Hanc itaque artem extrinsecus,
quae solam scientiam parit, quinque rebus Turnus ostendit,
genere artis, officio, fine, materia, partibus. Ipse etiam
ostendit se de ea arte quae est extrinsecus [p. 171 Halm] esse
dicturum. Intrinsecus uero artem, quae nobis ad actus praecepta
dat, interim differre; ait enim: 'sed antequam de praeceptis
oratoriis dicimus, dicendum uidetur de genere ipsius artis'.
Quoniam primo artis generi satis faciendum est, quale genus
rhetoricae artis sit, explicemus.

5. CIVILIS QVAEDAM RATIO EST. Vt supra promisimus, de genere
artis rhetoricae nobis dicendum est. Genus, hoc ipsum quod sonat
genus, uox est. Haec uox generis triplicem significantiam habet:
est genus, id est patria, parentes, origo, sanguis, quo modo est
illud: 'unde genus ducis?', est item genus sub quo multa similia
ex eodem descendentia continentur, ut animal genus; etiam homo,
equus, piscis animalia; sed horum omnium genus animal. Est
tertium illud genus quo cuiuslibet rei qualitas indicatur, si
dicas, 'cuius generis uestis', 'cuius generis factura'. In hoc
genere artem rhetoricam ponit, id est, qualis uel quanta sit
demonstrat. Et recte: si enim ars genus est illud, sub quo genere
[artis] ars grammatica, ars dialectica, ars rhetorica sit, istae
omnes artes in genere qualitatis sunt ponendae, quo quales uel
quantae sint demonstrentur; ergo et rhetoricam in genere
qualitatis ponit, quo qualis uel quanta sit demonstretur. Deinde
debet attendere, ubi sit ars rhetorica, an sola sit, si pars, si
aequalis, maior minorue sit. Atque ideo quia haec diligenter
inspexit, rhetoricam ciuilis cuiusdam rationis partem dicit esse
maiorem. Et quia ad genus artis rhetoricae descendimus, quae sit
uel ubi sit, attendamus. Omnis patria quidquid agit, ciuilis
ratio dicitur; haec ciuilis ratio duplex est, una quae res certas
sollemni cursu ac sine ullo tumultu agit, et altera quae in lite
ac disceptatione uersatur. Vt homo quidquid agit duobus modis
agit, factis et dictis, ita ciuilis ratio est una in factis et
dictis, sed quae facta et dicta in actu atque opere constituta
sint; alia in factis et dictis, sed quae facta et dicta in
iudicio uel quaestione uersentur. Ita una illa ratio in actu est
atque opere, hanc uero alteram ciuilem rationem, quae in
quaestione uersatur, scientiam nominauit: hic enim docetur quid
iustum, quid utile, quid honestum sit. Haec rursus ciuilis ratio,
id est scientia, in duobus est, in rhetorica, id est artificiosa
eloquentia, et in sapientia, id est rerum conceptione ex natura
ueniente; [sed] quia orator plus per eloquentiam gerit, idcirco
rhetoricam ciuilis rationis partem esse dixit, sed quia duplex
est, cuiusdam rationis partem: nam est ibi et sapientia. Et ut
genus exprimeret rhetoricae, partem amplam magnamque esse
confirmat.

CIVILIS QVAEDAM RATIO EST, QVAE MVLTIS ET MAGNIS EX REBVS
CONSTAT.

Cum dicit 'quaedam ratio', ostendit duplicem esse, unam quae in
opere constituta sit, alteram quae in quaestionibus; quam
rationem ciuilem, in qua rhetoricam ponit, ut supra diximus,
scientiam debemus intellegere. Et quod ait 'multis et magnis ex
rebus constat', notum est enim quam crebris et de [p. 172 Halm]
quam magnis rebus iudicia uel quaestiones habeantur.

Parum ergo fuerat dixisse 'multis ex rebus', nisi addidisset 'et
magnis'.

EIVS QVAEDAM MAGNA ET AMPLA PARS EST ARTIFICIOSA ELOQVENTIA.

Cum ait 'quaedam pars', ostendit eloquentiam et scientiam ex
duplici constare, id est, ex sapientia et artificiosa eloquentia,
sed eloquentiam partem esse maiorem. 'Et certas magna', inquit,
'et ampla pars'. Magnum est quod in cumulum sui et magnitudinem
crescit, amplum, quod late patet et per multa diffunditur; ita et
supra: 'quae multis et magnis'. 'Magnum' ita ibi, ut hic posuit,
'multum' uero ad amplitudinem referamus. 'Magna et ampla pars',
inquit, 'artificiosa eloquentia': non eloquentia solum, sed
'artificiosa eloquentia', quae rhetorica uocetur.

NAM NEQVE CVM HIS SENTIMVS, QVI CIVILEM SCIENTIAM ELOQVENTIA NON
PVTANT INDIGERE. Diximus supra partem illam ciuilis rationis,
quae in iudiciis uersetur, scientiam uocari hancque ex duplici
constare, sapientia scilicet et artificiosa eloquentia. Quare
nunc se ab his dissentire dicit qui horum altero scientiam
ciuilem constare dicunt: 'nam neque', inquit, 'cum his sentimus
qui ciuilem scientiam eloquentia non putant indigere'. Multi,
inquit, dicunt ciuilem scientiam sine eloquentia constare posse -
cuncta enim per naturam, id est per sapientiam, facile posse
cognosci -, multi autem dicunt ciuilem scientiam sola eloquentia
constare posse, illudque esse iustum uel iniustum quod eloquentia
potuerit persuadere. Sed ego, inquit, ab utrisque dissentio: nam
ciuilis scientia et ex sapientia constat, qua cuncta sentimus,
et ex eloquentia qua id quod sentire possumus explicamus. Sed
quia eloquentia posita in re publica facilius quod fuerit
adgressa persuadet, idcirco eam in ciuili scientia partem dixit
esse maiorem.

QVI EAM PVTANT OMNEM RHETORIS VI ET ARTIFICIO CONTINERI. Ergo
omnis ciuilis scientia sola rhetorica non potest contineri:
rhetorica enim ciuilis scientiae pars est.

Quod autem ait 'ui et artificio', artificium est quo ad aliquid
citius faciendum per praecepta formamur. Iam id quod ex artificio
conficitur uis est; ergo hic 'rhetoris ui', inquit, ostenditque
unde uis illa descendat: 'et artificio contineri'.

QVARE HANC ORATORIAM FACVLTATEM. Artificiosam eloquentiam
facultatem oratoriam uocauit; arte enim unius cuiusque rei
facilitatem consequimur, et haec eadem uis est quae, ut supra
diximus, ex arte colligitur.

[p. 173 Halm] OFFICIVM AVTEM EIVS FACVLTATIS VIDETVR ESSE
ADPOSITE DICERE AD PERSVASIONEM, FINIS PERSVADERE DICTIONE.

Officium est unius cuiusque personae actus congruens secundum
mores ciuitatis. Ergo officia pro personis diuersa sunt: aliud
enim est officium patris, aliud amici, aliud, ut ad rem redeamus,
oratoris. Officia uero omnia ad finem spectant; finis quoque ad
officia refertur. Nam neque officium recte definiri potest sine
admixtione finis, neque finis sine officii coniunctione, et hoc
in omnibus personis ac rebus, ut hic Cicero in definiendo
oratoris officio finem nectit officio; ait enim 'officium autem
eius facultatis uidetur esse dicere adposite ad persuasionem'.
Ergo officium oratoris est dicere, sed 'adposite ad
persuasionem', ubi iam finis admixtio est, id est persuasionis.
Nam solum 'dicere' non bene officium definit oratoris; potest
enim esse multorum; nam et poetae et philosophi dicunt. Itaque
oratoris officium plenissime finis admixtione declarauit. Deinde
finem oratoris officii ait esse persuadere, sed non satis plene
finem oratoris ostenderat, si solum 'persuadere' posuisset; nam
persuadetur tabulis, tormentis, testibus multisque aliis rebus.
Ergo ut finem proprium oratoris declararet, fini adiunxit
officium; ait enim 'finis est oratoris officii persuadere
dictione'; 'dictione', inquit, quod est oratoris officium. Ita,
inquit, et medici officium est curare, sed quia multi et
incantatione et ligatutis curant, 'curare', inquit, 'sed adposite
ad sanandum'. Ergo ut euidentius officium medici demonstraret,
finem quoque iunxit officio, id est curationi sanitatem. Deinde
finis est medicinalis officii, inquit, sanare, sed quia multi
item sanant, addidit 'sanare curatione'. Ita ergo semper officium
et finis sine altero exprimi non possunt; hanc tamen distantiam
dicit esse inter officium et finem, ut in officio quid agendum
sit, in fine quid complendum sit considerare debeamus. Hic
Marcomannus errauit, qui dixit finem oratoris officii non esse
persuadere, nec finem medicinalis officii sanare - etenim saepe
oratorem non persuadere et medicum non sanare - ideoque addidit:
"quatenus rerum condicio personarumque patiatur". Sed non
intellexit Ciceronem, qui finem in rebus ipsis posuit, non in
euentu, id est, qui finem in officio constituit et in his ipsis
rebus quae dum in officio sunt ad finem tendunt. Quare et
oratoris officii finem esse completum si adposite ad persuasionem
dicat, et medicinalis officii finem esse completum si quidquid
ad sanitatem spectare uidetur adhibuerit. Marcomannus itaque
finem non in rebus, sed in euentu collocauit.

MATERIAM ARTIS EAM DICIMVS, IN QVA OMNIS ARS ET EA FACVLTAS, QVAE
CONFICITVR EX ARTE, VERSATVR. Res interdum specialiter
definimus, cum, quid sint, ab isdem ipsis incipimus demonstrare,
ut paulo ante definiuit genus, officium, finem, in arte scilicet
rhetorica. Interdum quo clarius rem definiamus a genere incipimus
eius rei quam definimus, sed a genere quod uicinum sit, non
ualde remotum, ut nunc Cicero, cum materiam artis rhetoricae
demonstraturus sit, non a materiae definitione coepit, sed a
materia artis. Primum autem genus est materia. Materia porro in
duas species diuiditur: est autem materia artis, est non artis.
Rursus materia artis diuiditur in artes plurimas, [p. 174 Halm]
grammaticam, dialecticam, rhetoricam aliasque multas:


{Fig: IMG 1 }

Ergo a materia artis, quae medio supra est, incipit, ut definiat
materiam artis rhetoricae. 'Materiam', inquit, 'artis'; ut genus
esset, non addidit rhetoricae. Verum quod ait 'eam dicimus',
ostendit artis omnem materiam in duobus esse, id est in eo ubi
facit aliquid, et in eo unde facit: ut puta, fabri materia est in
eo, ubi facit, id est ferrum quod tundit; est item fabri materia
et in eo unde facit, id est ferrum de quo tundit. Ita et medici
materia est ubi facit, morbus ac uulnera, item unde facit,
instrumenta quibus curat. Sic et materia rhetoricae artis potest
in eo esse ubi facit, id est in deliberatione, demonstratione,
iudiciali; potest et in eo esse unde facit, id est in argumentis,
quaestionibus et in reliquis materiae necessariis. Verum Cicero
generaliter materiam artis illam dicit in qua omnis ars et
facultas ueniens ex arte uersatur, id est ubi fit, non unde fit,
ut medici materia sit morbus ac uulnera, fabri ferrum quod
tundit, rursus rhetoricae artis materia sit deliberatio,
demonstratio, iudicialis, non argumenta et illa omnia quibus
materia rhetoricae artis impletur. Verum quod ait 'in qua omnis
ars et ea facultas quae conficitur ex arte uersatur', cum
accipimus alicuius rei artem, necesse est nos aliquid ex ea
consequi. Quare id quod ex arte conficitur, ut supra docuimus,
facultas dicitur; cuncta enim per artem facilius transiguntur.

HAS AVTEM RES ALII PLVRES, ALII PAVCIORES EXISTIMARVNT.

Eas res scilicet, in quibus materia artis rhetoricae consistit.
Sunt autem, ut Aristoteli et Ciceroni placet, tres, id est
triplex materia, demonstrativa, deliberativa, iudicialis; itaque
quantum ad materiam rhetoricae artis spectat, hoc plenum est. Iam
quidquid plus est a pleno plus intellegitur, quidquid minus, a
pleno minus intellegitur. Verum quod plus est, dupliciter plus
est, aut in eo ubi modus est, aut in infinito. Et ideo addidit,
praeter illud quod dixit, 'alii plures existimarunt'.

NAM GORGIAS, inquit, LEONTINVS, ANTIQVISSIMVS FERE RHETOR,
OMNIBVS DE REBVS ORATOREM OPTIME POSSE DICERE EXISTIMAVIT; HIC
INFINITAM ET INMENSAM HVIC ARTIFICIO MATERIAM SVBICERE VIDETVR.

Ergo illi qui in pluribus rebus rhetoricam materiam constituunt,
exhortationem et consolationem in rerum generibus ponunt, id est
in materia rhetorica; sed quia orator in ciuili ratione uersatur,
consolatio porro privatorum est, consolari amici est potius quam
oratoris, deinde quia officium oratoris est persuadere dictione,
exhortatio siue dehortatio ad materiam non pertinent oratoris.
Cum enim exhortor, nihil persuadeo, sed uolentem aliquid ut magis
uelit instigo; et cum dehortor, nolentem aliquid non tunc primum
persuadeo ut nolit, sed ut magis nolit instigo. Ergo necessario
exhortationem et consolationem Tullius a materia rhetoricae artis
separauit. Item illi, qui res pauciores rhetoricae materiae
tribuunt, demonstrationem tollunt. Dicunt enim in demonstratione
nihil persuadere oratorem (cum re uera persuadeat), sed falso:
nam cum aliquem uituperamus siue laudamus, ut apud omnes talis
habeatur qualem demonstramus, sine dubio persuademus. Ergo Cicero
Aristotelen secutus triplicem materiam esse dicit oratoris
offacii, demonstrativam, deliberativam, iudicialem, sed has
materias in publicis causis constituit hisque personas certas
tribuit; quare has tres res definit in ciuili negotio positas cum
certae significatione personae. Demonstratio est, inquit, certae
personae aut laus aut [p. 175 Halm] uituperatio; deliberatio
est, inquit, quae posita in publicis causis adsertionis suae
sententiam dicit; iudicialis est, inquit, quae in iudicio ciuili
posita duo agit, aut accusat aut petit; contra aut defendit aut
negat.

NAM GORGIAS LEONTINVS, ANTIQVISSIMVS FERE RHETOR.

Hic oratorem dixit de omnibus rebus optime posse dicere; qui, ut
uidemus, a pleno excussit et excessit non ad id quod habet modum,
sed in infinitum. Denique hoc ipse Cicero ostendit: 'hic
infinitam', inquit, 'et inmensam huic artificio materiam subicere
uidetur'.

ARISTOTELES AVTEM, QVI HVIC ARTI PLVRIMA ADIVMENTA ATQVE
ORNAMENTA SVBMINISTRAVIT. Duo, quae oratori maxime sunt
necessaria, Aristoteli circa scribendam artem dedit, inuentionem
et elocutionem: adiumentum enim de inuentione uenit, ornamentum
de elocutione. Hic ergo Aristotelis sententiam sequitur; nam
rhetoricam materiam triplicem constituit, demonstrativam,
deliberativam, iudicialem.

6. NAM HERMAGORAS QVIDEM NEC QVID DICAT ATTENDERE, NEC QVID
POLLICEATVR INTELLEGERE VIDETVR. Scimus Ciceronem materiam
rhetoricae artis triplicem constituere, iudicialem,
deliberativam, demonstrativam, hocque etiam Aristoteli placuisse.
Quare superius reprehendit eos qui oratori infinitam materiam
constituerant, reprehendit eos qui addiderant exhortationem et
consolationem, reprehendit et eos qui subtraxerant
demonstrationem. Nunc etiam Hermagoran, qui aeque artes scripsit,
confutat ac lacerat, dicitque hunc uehementer errasse, quod
materiam oratoris in duas partes diuidat, in causam et in
quaestionem, quorum unum dicit esse oratoris officii, causam
scilicet, aliud longe ab oratore remotissimum et nec ab ipsis
philosophis diligenter comprehensum, scilicet quaestionem.

NAM HERMAGORAS QVIDEM NEC QVID DICAT ATTENDERE, NEC QVID
POLLICEATVR INTELLEGERE VIDETVR. Duobus modis reprehendit
Hermagoran, quod non perspexerit rei illius uim quae omnino longe
remota est ab oratoris officio, id est quaestionis, et quod
uideatur de se polliceri ea quae oratori adtribuit ad dicendum.
Hoc quoque duobus modis reprehendit; nam errauit, inquit, si non
quod omnis orator, sed quod ipse possit, ad materiam rhetoricae
artis adplicuit. Deinde, inquit, nec ipse potuit; nam numquam
illum ex arte dixisse omnes uidemus. Ergo quoniam duo diximus in
Hermagora reprehendisse Ciceronem, quod rem non adtenderit, quod
multum de se uideatur esse pollicitus, primo eum demonstrat rem
quam oratori attribuerit non uidisse; sed ante quam id
ostendamus, quid sic causa, quid quaestio uideamus. CAVSAM ESSE
DICAT, QVAE HABEAT IN SE CONTROVERSIAM IN DICENDO POSITAM CVM
PERSONARVM CERTARVM INTERPOSITIONE. Causam, inquit, hanc esse
dicit, controuersiam in dicendi contentione positam cum certis
personis: QVAM, inquit, CAVSAM NOS QVOQVE ORATOR' DICIMVS
ATTRIBVTAM. Nam HVIC, inquit, CAVSAE TRIA GENERA SVPPONIMVS:
IVDICIALE, DELIBERATIVVM, DEMONSTRATIVVM. Quaestionem porro hanc
esse dicit, controuersiam quidem in dicendo positam, sed sine
certis personis, quae scilicet rhetorica dictio uocatur. [p. 176
Halm] Thesis porro duplex est, theoretice et practice; theoretice
est quae diuina cognoscit, practice, quae in hominum negotiis et
ciuili disceptatione uersatur. Ergo primo adserit Hermagoran uim
rei quam oratori attribuat non uidisse: nam thesin oratoris
materiam non esse persuadet. Quae cum duplex sit, theoreticen
magis exaggerat, nec paruis aut leuibus quaestionibus, sed
infinitis: 'uerine sint sensus, quae sit mundi forma, quae sit
solis magnitudo'. Sed quare et practicen thesin posuit, id est
'ecquid sit bonum praeter honestatem'? Thesin quidem Cicero
materiam oratoris esse non dicit illamque theoreticen omnino
remouet, practicen autem thesin dicit ab oratore tractari, sed ut
argumenti locum teneat, non materiae. Ergo ita tollit oratori
practicen thesin ut materia eius non sit, liceat autem ei pro
argumento proferre.

ECQVID SIT BONVM PRAETER HONESTATEM. Stoici dicunt honestatem
solam bonum esse; iam multi disputant, utrum et utilitas bonum
sit, utrum et dignitas bonum sit.

VERINE SINT SENSVS, ut Lucretius negat esse ueros sensus odoris,
uisus, tactus, saporis, auditus. QVAE SIT SOLIS MAGNITVDO: utrum
tantus sit quantus uidetur, an maior uel multo minor. QVAE SIT
MVNDI FACIES: multi enim dicunt mundum in modum sphaerae esse
collectum, multi oblonga rotunditate esse formatum, multi plana
facie, multi quadrata, multi in camerae modum, scilicet ut sub
terra non sit similis ac supra caput est mundi fides.

QVAS QVAESTIONES PROCVL AB ORATORIS OFFICIO REMOTAS FACILE OMNES
INTELLEGERE EXISTIMAMVS. Bene ait 'ab oratoris officio remotas':
oratoris officium enim est negotium ciuile tractare. Non tamen
dixit 'ab oratore remotas': potest enim orator, postquam proprio
officio satis fecerit, etiam philosophiae operam dare.

NAM QVIBVS IN REBVS SVMMA INGENIA PHILOSOPHORVM PLVRIMO CVM
LABORE CONSVMPTA INTELLEGIMVS. Quando aliquid negamus aut
tollimus, quare id facimus demonstrare debemus, ut nunc Cicero ab
oratoris materia tollit thesin et probat se recte tollere. Nam,
inquit, res illas in quibus philosophi ingeniosissimi magno cum
labore uersati sunt, has oratori quasi paruas partes adplicare
dementiae est, oratori scilicet qui aegre suum quoque implet
officium.

QVOD Sl MAGNAM IN HIS HERMAGORAS HABVISSET FACVLTATEM. Ostendit
iam Hermagoran, quod primum fuit, uim rei illius non uidisse quam
ad oratoris materiam quasi paruum aliquid adplicarat. Nunc illud
aliud tractat: NEC QVID POLLICEATVR INTELLEGERE VIDETVR. Et
ostendit as primo non recte eum fecisse, si ex eo quod ipse
posset in ceteros praecepta constituerit. 'Quod si', inquit,
'magnam in his Hermagoras habuisset facultatem, uideretur fretus
sua scientia falsum quiddam statuisse de oratoris officio'.
Deinde nihil illum potuisse confirmat, simulque illi et
rhetoricam et philosophiam tollit; practice enim rhetoricae est,
theoretice philosophiae. NVNC VERO, inquit, EA VIS EST IN HOMINE,
VT EI MVLTO RHETORICAM CITIVS QVIS ADEMERIT QVAM PHILOSOPHIAM
CONCESSERIT. QVOD SI MAGNAM IN HIS HERMAGORAS HABVISSET
FACVLTATEM STVDIO ET DISCIPLINA COMPARATAM. Ostendit quibus rebus
facultatem totius scientiae consequamur: [p. 177 Halm] 'studio',
inquit, 'et disciplina'. Studium est animi consensus ad aliquid,
disciplina est praecepta, quibus acceptis id quod desideramus
implemus; itaque studium in nobis est, praeceptum extra nos, sed
ad nos.

NEQVE EO, QVOD ARS EIVS, QVAM EDIDIT, MINI MENDOSISSIME SCRIPTA
VIDEATVR. Ea uis est, inquit, in Hermagora, ut ei citius quiuis
adimat rhetoricam quam philosophiam concedat. Sed non, inquit,
ideo hoc dixi quo mihi ars eius, quam edidit, mendosissime
scripta uideatur. Iam cum ait 'non mendosissime', non negat
mendose. Et quoniam dixit esse aliquid in eius artibus quod sit
probandum, quippe quae non mendosissime scriptae sunt, ait eum
multa ex antiquis artibus collegisse, ut si quid forte probabile
est alienum sit. Deinde quam astute ibi Hermagorae dat ingenium
et diligentiam, ubi sibi de alienis multa conquirit; alioquin,
ubi propria eius inuenta perscribit, nihil illi horum dat, quin
immo multa tollit, cum ait: "et nonnihil ipse quoque novi
protulisse".

VERVM ORATORI MINIMVM EST DE ARTE LOQVI, QVOD HIC FECIT, MVLTO
MAXIMVM EX ARTE DICERE. Orator duo habere debet, ut artem tradat
dicendi, ut ipse ex arte dicat; sed officium eius hoc uerum est,
ut ex arte dicat. Illud autem accidens, ut artem dicendi tradat,
quod rhetoris officium solum est. Ergo non quidem mihi Hermagoras
uidetur mendosissime artes scripsisse; sed oratori maximum illud
est, non ut artem tradat, quod rhetoris proprium est, sed ut ex
arte dicat, quod oratori maxime est necessarium. Tollit ergo
Hermagorae exercitationem ex arte dicendi; QVOD EVM, inquit,
MINIME POTVISSE OMNES VIDEMVS. 'Minime', inquit, 'potuisse': nec
hoc illi dat, ut quomodocumque potuerit. Ergo si nec sapiens fuit
nec dicendi peritus, rede 'nec quid dicat attendere nec quid
polliceatur intellegere uidetur'. Orator enim uir bonus esse
debet et dicendi peritus. Deinde conclusio: quare conuicta
Hermagorae et refutata sententia superest ut materiam rhetoricae
illam, quae et Aristoteli placuit, constituamus, triplicem
scilicet, iudicialem, deliberatiuam, demonstrativam.

7. PARTES AVTEM EAE QVAS PLERIQVE DIXERVNT. Meminimus de arte
extrinsecus quinque res Ciceronem se spopondisse dicturum: de
genere artis rhetoricae, de officio, de fine, de materia, de
partibus. Itaque quoniam quattuor res explicitae sunt, hoc
extremum est, ut de partibus disseramus. Partes sunt eae, inquit,
quas plerique dixerunt'. Multa Cicero ab aliis recte in artibus
posita secutus est, ut paulo ante Aristotelis sententiam secutus
triplicem materiam rhetoricae artis esse dixit, iudicialem,
deliberatiuam, demonstratiuam; itaque et nunc 'partes', inquit,
'quas plerique dixerunt'. Alii enim partes septem, multi
quattuor, sed plerique quinque esse dixerunt. Eorum et sententiam
Cicero secutus quinque partes esse confarmat: inuentionem,
dispositionem, elocutionem, memoriam, pronuntiationem.
Inuentionem esse dicit ad negotii fidem aut uerarum rerum aut
ueri similium excogitationem; sed orator in ueri similibus maxime
uersatur.

Duo [p. 178 Halm] enim genera sunt argumentorum, necessarium et
probabile; necessarium in ueris rebus est, probabile in ueri
similibus. Dispositionem dicit esse ut inuenta locis necessariis
per ordinem disponamus. Elocutionem porro in duobus ponit, in
idoneis uerbis et in sententiis, scilicet ne in uerbis singulis
barbarismus sit, ne in pluribus soloecismus, deinde siue uerba
siue sententias ut competenter inuentionibus dispositis
applicemus. Memoriam uero illam esse dicit, ut circa inuentiones
retinendas argumenta uel uerba firmiter concepta teneamus. Ergo
dicentis haec memoria est, non legentis.

Deinde PRONVNTIATIO EST, inquit, EX RERVM ET VERBORVM DIGNITATE
VOCIS ET CORPORIS MODERATIO, id est ut rem magnam dicturus pompam
corporis uocisque praepandas, ut rem humilem dicturus haec eadem
moderatius ostentes. Pronuntiatio ergo in duobus est, in uoce et
in corpore; corpus uero duo habet, motum sui et uultum, quo
scilicet ad negotium composito saepe rebus addimus aut detrahimus
dignitatem.

NVNC HIS REBVS BREVITER CONSTITVTIS EAS RATIONES, QVIBVS
OSTENDERE POSSIMVS GENVS, OFFICIVM, EINEM RHETORICAE ARTIS, IN
ALIVD TEMPVS DIFFEREMVS. Iam quinque res quas se de arte
extrinsecus dicturum esse promiserat exsecutus est: ostendit enim
quod esset genus anis rhetoricae, quod officium, qui finis, quae
materia, quae partes, quibus omnibus cognitis scimus tantum quid
sint, nihil tamen nobis ad actus prosunt. Harum tres res semper
in sola scientia sunt, id est genus, officium, finis. Et ideo se
alio tempore de his dicturum esse promittit; ad praecepta enim
artis rhetoricae minime pertinent, ut ipse ait: NAM ET VERBORVM
MVLTORVM INDIGENT, quippe de his longa est disputatio, ET NON
TANTOPERE AD ARTIS DISCRIPTIONEM ET PRAECEPTA PERTINENT. Verum de
duabus rebus dicturus est, de materia ac partibus, quae iam
dudum, tantum ut sciremus quid essent, edocuit; nunc in has
praecepta dat, scilicet ut harum rerum non solum scientiam, sed
etiam actus habeamus. Ergo ostendit eum qui artem rhetoricam
scribat de duabus reliquis rebus, de materia artis ac partibus,
satis esse dicere. EVM AVTEM, inquit, QVI ARTEM RHETORICAM
SCRIBAT, DE DVABVS RELIQVIS REBVS, MATERIA ARTIS AC PARTIBVS,
SCRIBERE OPORTERE EXISTIMAMVS.

AC MIHI QVIDEM VIDETVR CONIVNCTE AGENDVM DE MATERIA AC PARTIBVS.

Recte ait 'coniuncte agendum'; partes enim sine materia esse non
possunt. Nisi enim aut controuersiam aut deliberativam aut
demonstrativam dicamus, quae materiae sunt, inuentione,
dispositione, elocutione, memoria, pronuntiatione, quae partes
sunt, uti non possumus; coniuncte ergo agendum est de materia ac
partibus. Itaque ostendit primo quod esset genus artis
rhetoricae, quod offacium, qui finis, quae materia, quae partes.
Ex his tria in aliud tempus distulit, id est genus, officium,
finem, atque ideo de duobus reliquis quae ad praecepta pertinent
se ait esse dicturum, de materia scilicet ac partibus. Partes
porro quinque sunt, inuentio, dispositio, elocutio, memoria,
pronuntiatio; harum solam inuentionem in duobus libris tractat et
in hanc praecepta tradit. Pauca etiam de elocutione commemorat,
reliqua [p. 179 Halm] uero ne contingit quidem, id est
dispositionem, memoriam, pronuntiationem. Ergo quoniam de sola
inuentione dicturus est et quia in omni causarum genere inuentio
plurimum ualet, incipit de inuentione tractare.

8. OMNIS RES, QVAE HABET IN SE POSITAM IN DICTIONE AC
DISCEPTATIONE ALIQVAM CONTROVERSIAM, AVT FACTI AVT NOMINIS AVT
GENERIS AVT ACTIONIS CONTINET QVAESTIONEM. Vt diximus, tractatus
incipit inuentionis. Et primum hoc debemus scire compendium, quod
omnis inuentio quinque locis constat. Debemus enim primo
considerare quae sit constitutio, deinde simplexne sit causa an
duplex; tertio, scripti an rationis; quarto, quae causae
quaestio, quae ratio, quae iudicatio, quod farmamentum; quinto,
ut omnes causae partes nobiscum pertractemus. Deinde partes
orationis, principium, narratio, diuisio, confirmatio,
confutatio, conclusio. Ergo, ut se ordo habet, primum de
constitutione dicemus. Hoc tamen animaduertamus, quod Cicero hos
quattuor Status rationales constitutiones' uocet atque hos semper
in omnibus negotiis dicat esse principales, id est coniecturam,
finem, qualitatem, translationem. Has ergo constitutiones
appellauit, illos autem alios quattuor legales non
constitutiones, sed 'status' uocat nec umquam horum aliquem
principalem dicit esse posse. Sed ut originem statuum melius
nosse possimus, formam similitudinis attendamus.

Omnis constitutio sic est ut aspectus. Aut enim aliquid uidere
uolumus nec uidemus, et est coniectura; aut cum uidemus aliquid
et quaerimus quid sit, et est fanis; aut cum uidemus quid sit, et
quaerimus quale sit, et est qualitas. Translatio porro ab hac
similitudine uidetur esse remota. Igitur constitutionem esse
dicit quaestionem ex qua causa nascitur; quaestio est uox
intentionis et negationis, id est 'fecisti' 'non feci' aut 'iure
feci'. In hac ergo quaestione semper sit necesse est constitutio.
Causa est uero quae nascitur ex quaestione, id est an fecerit,
an recte fecerit; hoc tamen tenere debemus, quod a Cicerone et
causa et quaestio ad eandem significantiam proferatur, ut nunc
causam pro quaestione, nunc quaestionem pro causa ponat. Itaque
constitutio facile inueniri potest, si extremam partem thematis
attendamus. In qua cum intentionem ex nostra persona
proposuerimus, debemus attendere quid ad intentionem competenter
responderi possit; tunc in responsione constitutionem necesse est
inueniri.

OMNIS RES, QVAE HABET IN SE POSITAM IN DICTIONE AC DISCEPTATIONE
ALIQVAM CONTROVERSIAM. Recte 'in dictione ac disceptatione'; sunt
enim multae controuersiae non dictione, ut opificum. Verum quod
ait 'quae habet in se positam in dictione ac disceptatione
aliquam controuersiam', dictio potest esse demonstrativa materia,
disceptatio uero deliberativa et iudicialis. Deinde dictio
potest esse narratio, ut ipse ait DICENDO EXPLANANDA SVNT OMNIA,
disceptatio uero quaestiones; ibi enim totius controuersiae pugna
uersatur. Ergo quaecumque res posita in dictione ac
disceptatione facit aliquam controuersiam, necesse est habeat
quaestionem, id est constitutionem aut facti aut nominis aut
generis aut actionis. Et primum rebus indicat quaestiones [p. 180
Halm] siue constitutiones; post his dabit nomina partim ex rebus
sumpta, partim ex modo actionis. Ita nunc rebus indicat
constitutiones, cum ait in omni controuersia aut facti aut
nominis aut generis aut actionis quaestionem esse oportere; de
his enim rebus sit quaecumque controuersia necesse est. Sed ante
quam nomina det constitutionibus, definit quid sit constitutio
uel unde nascatur: quaestionem, inquit, ex qua nascitur causa,
hanc constitutionem uocare debemus. Quaestionem porro esse
diximus uocem utriusque partis, id est 'fecisti', 'non feci', uel
'recte feci'; causam uero illam, an iuste fecerit. Hoc etiam
diximus, quod Cicero idem uelit quaestionem esse quod causam, et
quod his circa eandem significantiam communiter utatur. Denique
statim demonstrauit se his uti communiter.

EAM IGITVR QVAESTIONEM, EX QVA CAVSA NASCITVR.

Hic primam fecit quaestionem; deinde ubi ostendit quid sit
constitutio, ait: CONSTITVTIO EST PRIMA CONFLICTIO CAVSARVM EX
DEPVLSIONE INTENTIONIS PROFECTA, CVM FACTI CONTROVERSIA EST.
Incipit constitutionibus nomina dare.

'Cum facti', inquit, 'controuersia est'. Id debemus facta
intellegere quod dicta: ut enim utrum aliquid factum sit
quaeritur, ita et utrum aliquid dictum sit potest quaeri. Quare
huic constitutioni, quoniam incerta et non apparentia coniecturis
uel suspicionibus indagantur, recte coniecturae nomen imposuit.
Alii hanc constitutionem realem uocarunt, quod enim quaeratur
utrum res de qua agitur facta esse uideatur, alii στασιάζον
Graeco quidem uocabulo, quod enim de incerto inuestigando maximum
certamen habeatur [unde et 'stadium' dicitur, quod ibi
exerceantur certamina].

Sed Cicero constitutioni huic ex modo actionis nomen imposuit; in
hac autem constitutione modus actionis hic est, quod res
coniecturis quaeritur. Ideo ergo coniecturam uocauit.

CVM AVTEM NOMINIS, QVIA VIS VOCABVLI DEFINIENDA VERBIS EST,
CONSTITVTIO DEFINITIVA NOMINATVR. Nominis, inquit, est
controuersia, cum de facto constat, sed quaeritur quo id factum
nomine appelletur. Atque ideo quoniam facti uocabulum pro
necessitate suscepti negotii nobis adposita definitione nudandum
est, constitutio definitiva nominatur. Huic quoque constitutioni
non ex re, sed ex modo actionis nomen imposuit; res est enim
huius constitutionis nominis ambiguitas, modus actionis est
nominis definitio.

Recte ergo huic constitutioni non ex re, sed ex modo actionis
nomen imposuit.

CVM VERO QVALIS RES SIT QVAERITVR, QVIA ET DE VI ET DE GENERE
NEGOTII CONTROVERSIA EST, CONSTITVTIO GENERALIS VOCATVR. Et supra
ostendimus, cum de genere artis rhetoricae disputaremus, genus
in triplici significatione consistere: esse genus sanguinem, esse
genus sub quo similia multa teneantur, esse genus qualitatis, id
est quo unius cuiusque rei qualitas indicetur. Ergo, inquit, cum
et de facto et de nomine conuenit, sed quaeritur quale sit id
quod in iudicio uersatur, quoniam de genere negotii controuersia
est, constitutio generalis uocatur, qualitas scilicet. Verum huic
constitutioni non ex modo actionis, ut superioribus duabus et
post quartae, sed ex re, id est ex negotio, nomen imposuit. Hic
enim res illa est, quod de negotii genere [p. 181 Halm] uel
qualitate quaeritur. Itaque ex re huic constitutioni nomen
imponit, ut generalis uocetur, id est qualitas. AT CVM, inquit,
CAVSA EX EO PENDET et reliqua. Cum, inquit, talis fuerit
controuersia ut in hoc sit tota contentio, cum aut ab alio nos
accusari debere dicimus, aut non nos sed alios accusari, aut non
apud hos sed illos, non hac lege sed illa, non hoc crimine sed
illo, non hac poena sed illa, quoniam in his omnibus de
translatione actionis controuersia est, constitutio translativa
nominatur. Huic quoque constitutioni ex modo actionis nomen
imposuit; agitur enim, ut actio transferatur. Verum quod ait NON
HOC CRIMINE, SED ILLO, nonne et in fine, cum quaeritur utrum fur
an sacrilegus sit, id quaeritur, quonam magis crimine accusandus
sit? Sed hoc interest, quod in fine crimina utraque iunguntur -
non enim, cum sacrilegum dico, furem nego -, in translatione uero
uno est accusandus crimine, siue illo quod intendimus, siue illo
ad quod reus transferri postulat actionem.

ATQVE HARVM ALIQVAM IN OMNE CAVSAE GENVS INCIDERE NECESSE EST.
Siue, inquit, in iudiciali siue in deliberativa siue in
demonstratione necesse est aut coniecturalem aut finitiuam aut
generalem aut translativam incidere constitutionem. Vbi, inquit,
harum nulla fuerit inuenta, ibi nulla est controuersia; quare nec
causa esse iudicanda est. Si enim constitutio nulla est, unum
latus recedat oportet: id enim constat, quod utrimque latere
concurrente fulcitur. Igitur si constitutio non erit, nec causa
esse iudicanda est: est enim asystata controuersia.

AC FACTI QVIDEM CONTROVERSIA IN OMNIA TEMPORA POTEST DISTRIBVI.
Nunc postquam constitutiones et rebus et nominibus indicauit, ut
has manifestius cognoscere possimus, isdem statibus exempla
supponit. 'Ac facti quidem controuersia', inquit, 'in omnia
tempora diuiditur'. Et supra diximus, cum de facto sit quaestio,
coniecturam uocari; ergo hic coniecturae tria tempora adsignat,
praeteritum, praesens, futurum, quod quidem exemplis docet. Sed
hoc scire debemus, nullam rem in iudicium, id est in iudiciale
genus, cadere posse nisi de praeterito: omnia enim argumenta non
de futuris, quae incerta sunt, sed de praeteritis colliguntur.
Itaque coniectura, quamquam habeat tria tempora, tamen
principalis esse non potest nisi de praeterito sit; de praesenti
uero uel de futuro incidere possunt post statum alium
principalern. Ergo ne et hanc coniecturam principalem posse esse
credamus: BONONE ANIMO SINT ERGA POPVLVM ROMANVM FREGELLANI. In
hoc themate demonstratio continetur: nam describendi nobis sunt
Fregellani, qui semper uidebantur aduersi. Ita et quod ait SI
CARTHAGINEM RELIQVERIMVS INCOLVMEM, NVMQVID SIT INCOMMODI AD
REMPVBLICAM PERVENTVRVM, et hic deliberatiua potest esse:
deliberat senatus an Carthagini pareat. Ergo nihil in iudicium
nisi de praeterito cadit.

NOMINIS EST CONTROVERSIA, CVM DE FACTO CONVENIT ET QVAERITVR ID,
QVOD FACTVM SIT, QVO NOMINE APPELLETVR. Nunc de fine tractat: cum
'nominis', inquit, 'est controuersia', id est cum quaeritur quo
id quod factum est nomine [p. 182 Halm] appelletur. Verum cum de
nomine ambigitur, et de re necesse est ambigatur: nomen enim rei
est, res uero numquam sine nomine est, quare, cum de nomine
dubitatio est, de re quoque dubitetur necesse est. Ergo
defulitiuus status huiusmodi est, cum de facto constat et de re
uel nomine controuersia est. Inter factum enim et rem hoc
interest: res est certam sui formam et speciem circa cognitionem
retinens - ergo si species rei nota est, nomen quoque notum sit
necesse est -, factum est confusum quiddam et incertum, hoc solo
certum, quod nescio quid factum est. In fine itaque factum
constat, sed res non constat. Et quia rei nomen semper adiunctum
est, ideo de nomine controuersia est. Quod, inquit, nomen
breuiter nobis definiendum est et contra atque aduersarius dicat
describendum; et dat exemplum: VT SI QVI SACRVM EX PRIVATO
SVBRIPVERIT, FVR AN SACRILEGVS SIT IVDICANDVS. Factum constat:
nam sacrum ex privato constat esse sublatum; de nomine incertum
est, utrum ille fur an sacrilegus iudicetur. Quare definitionibus
nostris nomen illi aliud quam aduersarii uolunt imponere
debemus.

DEFINIENDA RES ERIT VERBIS ET BREVITER DESCRIBENDA.

Ad unum quidem utrumque tendit, sed quia multi modi sunt
definitionis, uideamus interim quid intersit inter definitionem
et descriptionem. Definitio talis est: 'homo animal est
rationale, bipes, risus capax'. Descriptio uero talis est: homo
est qui erectum uerticem rotundo capitis attollit, cui sunt sub
collo umeri brachiaque demissa, et cetera in hunc modum, sed, ut
ipse ait, 'breuiter describenda'. Ergo quoniam de fine
tractauimus, nunc quoque quid tractetur de qualitate uideamus.

9. GENERIS EST CONTROVERSIA, CVM ET QVID FACTVM SIT CONVENIT, ET
QVO ID FACTVM NOMINE APPELLARI OPORTEAT CONSTAT. Cum ait 'cum et
quid factum sit conuenit', tulit coniecturam; deinde cum ait 'et
quo id factum nomine appellari oporteat constat', tulit finem.
Ergo superest ut quale uel quantum sit id quod factum est
uideamus, et dat exemplum: VTRVM IVSTVM AN INIVSTVM SIT, VTRVM
VTILE AN INVTILE. Quod cum quaeritur, non nomen rei, sed rei
qualitas quaeritur, et ideo qualitas appellata est. Incipit
Hermagoran reprehendere, qui demonstrationem et deliberationem
sub qualitate constituerit.

HVIC GENERI HERMAGORAS QVATTVOR PARTES SVPPOSVIT, DELIBERATIVAM,
DEMONSTRATIVAM, IVRIDICIALEM, NEGOTIALEM. Reprehendit, ut
diximus, Hermagoran, quod demonstrationem et deliberationem sub
qualitate posuerit, cum ipsa qualitas, id est constitutio, sub
deliberativa uel demonstrativa sit. De qua re in consequentibus
latius disputabitur.

QVOD EIVS, VT NOS PVTAMVS, NON MEDIOCRE PECCATVM REPREHENDENDVM
VIDETVR. Ait graue Hermagorae peccatum se debere reprehendere, et
id breuiter, ne si, inquit, taceamus, quod primum est,
Hermagorae artes adprobare [p. 183 Halm] uideamur, et quare
easdem artes non simus secuti, causas dare nequeamus; deinde,
inquit, ne si latissime Hermagorae peccatum persequi uoluerimus,
quod quidem est tertium, nostris, inquit, praeceptis moram
uideamur adferre. Sed quod medium est, de peccato Hermagorae
breuiter disputabimus.

SI DELIBERATIO ET DEMONSTRATIO GENERA SVNT CAVSARVM, NON POSSVNT
RECTE PARTES ALICVIVS GENERIS CAVSAE PVTARI. Quaestio haec est,
quod non recte Hermagoras deliberationem et demonstrationem sub
qualitate posuerit. Cicero ergo ait non recte deliberationem et
demonstrationem sub qualitate positas, quia genera causarum sint;
quod si genera causarum esse Hermagoras fuerit confessus, sine
dubio non haec debuit sub qualitate ponere, sin negauerit,
docebit Cicero genera esse causarum. Igitur male Hermagoras
deliberationem et demonstrationem sub qualitate collocauit. Ac
primo per condicionalem quaestionem, id est hypotheticam,
ingreditur propositionem. Vbicumque enim 'si' est, sub quadam
condicione propositio est. Si, inquit, hoc est, illud non est:
hoc autem est; igitur illud non est. Ita et hic: 'si
deliberatio', inquit, 'et demonstratio genera sunt causarum, non
possunt recte partes alicuius generis causae putari'; genera
autem causarum sunt; igitur generis causae partes esse non
possunt. Et docet genera esse causarum. Primum igitur ponamus
genus causae, secundum partes generis causae, id est coniecturam,
finem, qualitatem, translationem, tertium sit illud quidquid
qualitati subicitur, ubi Hermagoras deliberationem et
demonstrationem constituit. Ergo Cicero primum dicit
deliberationem et demonstrationem, quia prima sunt, secunda esse
non posse; quod si secunda non sunt, multo minus tertia esse
posse, quod Hermagoras constituisse conspicitur. Itaque meminisse
debemus Ciceronem de duobus tractare, id est de primo et
secundo, scilicet de genere causae et partibus generis. 'Si,
inquit, deliberatio et demonstratio genera sunt causarum, non
recte partes generis causae possunt putari', id est
constitutiones; quod cum docet constitutiones esse non posse,
multo magis uidentur partes constitutionis esse non posse.

EADEM ENIM RES ALII GENVS ESSE, ALII PARS POTEST; EIDEM GENVS
ESSE ET PARS NON POTEST. Aristoteles ait res omnes quae in dictis
et factis et in omni mundo aguntur decem esse; quarum rerum
nomina ponemus. Prima substantia est, deinde quantitas, qualitas,
ad aliquid, ubi, quando, situs, habere, facere, pati. Graeco
autem uocabulo sic uocantur: οὐσία, πόσον, πόιον, πρός τι, ποῦ,
πότε, κεῖσθαι, ἔχειν, ποιεῖν, πάσχειν . Harum prima, ut diximus,
substantia uocatur, reliquae nouem in substantia sunt, quae
accidentes uocantur. Vt puta, membrana substantia est; accidunt
autem ei crocum, scriptura et cetera, cum interea et substantia
res sit et ea quae accidunt res sint. Nunc ad id quo de nunc
agitur reuertamur. 'Eadem enim res', inquit, 'alii genus esse,
alii pars potest'. Hic rem substantiam illam ponamus quae, dum
sola est, patet omnibus accidentibus, sed cum ab una accidenti
fuerit occupata, iam in se incidentem aliam non admittit. Vt
puta, lana alba res est, sed substantia. Haec res patet multis
accidentibus; potest [p. 184 Halm] enim lana illa aut russea
fieri aut ueneta aut nigra, sed si unum colorem in se susceperit,
iam in se colorem alium non admittit. Similiter et homo
substantia est. Potest autem id quod homo est nunc seruus esse,
nunc dominus; sed postquam dixeris dominum, in eo quod dominus
est esse et seruus non potest, aut cum dixeris seruum, in eo quod
seruus est esse et dominus non potest. Ita ergo et hic
deliberatio et demonstratio res est, sed illa substantia, quae
quam diu sola est patet accidentibus, id est generi causae et
causae partibus. Ita quam diu in incerto sunt, genus alii, alii
partes esse possunt. Cum uero generis nomen acceperint, in eo
quod genus sunt, et partes esse non possunt: hoc est quod ait
'eidem genus esse et pars non potest'. Ergo si genus generis pars
esse non potest, multo minus partis generis partes putabuntur.

DELIBERATIO AVTEM ET DEMONSTRATIO GENERA SVNT CAVSARVM. Id quod
primo dubie proposuit, adsumpsit sine dubitatione. Neque enim
dicit 'si deliberatio', sed 'deliberatio autem et demonstratio
genera sunt causarum'. Et id triplici argumentatione conuincit,
[scilicet demonstrationem et deliberationem genera esse
causarum].

NAM AVT NVLLVM, inquit, CAVSAE GENVS EST, AVT IVDICIALE SOLVM,
AVT ET IVDICIALE ET DEMONSTRATIVVM ET DELIBERATIVVM, id est aut
nullum cause genus est aut unum aut tria. Duo enim propterea non
dixit quoniam deliberatio et demonstratio, quamquam inter se
diuersa sint, simul tamen aut in generibus causae ponuntur et
faunt tria genera causae, aut simul tolluntur et remanet unum, id
est iudiciale solum. Ergo tollit duo, id est nec unum esse nec
nullum, ut id quod reliquum est adprobetur. Nullum, inquit,
causae genus esse non potes dicere: nam qui artes scribis
multasque dicis esse causas, nullum non potes dicere. Tulit rem
unam. Deinde unum iudiciale solum esse non potes dicere,
propterea quod et deliberatio et demonstratio genera sunt et
causarum; nam et inter se diuersa sunt et ab iudiciali multum
separata. Id porro quod diuersum est, tunc omnino diuersum est,
si inter se et rebus et exitu distet; atque ut rationes ex
similibus colligamus, res est lectio, exitus intellectus. Ergo
haec tria genera causarum re inter se distant; aliud enim agitur
in demonstratione, aliud in deliberatione, aliud in iudiciali.
Rerum quoque exitus dispar est; nam demonstrationis finis est
honestas, deliberationis utilitas, iudicialis aequitas. Quod si
haec tria inter se et re et exitu distant, profecto genera
causarum constitui debebunt. Non ergo recte deliberationem et
demonstrationem qualitatis partes esse dixit. In his autem quae
hucusque disputauimus uideamus quinquepertitum syllogismum; ac
primo quaestionem de qua agitur constituamus. Haec autem est
quaestio, quod non recte Hermagoras deliberationem et
demonstrationem sub qualitate posuerit. 'Si deliberatio et
demonstratio genera sunt causarum, non possunt recte partes
alicuius generis causae putari': hoc primum est. 'Eadem enim res
alii genus esse, alii pars potest: eidem genus esse et pars non
potest': hoc secundum est. Deliberatio autem et demonstratio
genera sunt causarum': [p. 185 Halm] hoc tertium est. 'Nam aut
nullum causae genus est, aut iudiciale solum, aut et iudiciale et
deliberatiuum et demonstratiuum': hoc quartum est. 'Relinquitur
ergo ut omnia tria genera sint causarum': haec conclusio est.
Videamus ergo illum, quem promisimus, syllogismum
quinquepertitum: 'Si deliberatio et demonstratio genera sunt
causarum, non possunt recte partes alicuius generis causae
putari'. Haec propositio est. Et quia necesse est ex primi
confessione secundum quoque in confessionem uenire, propositio
nobis adprobanda atque iungenda est; atque ideo Cicero adprobat
propositionem. 'Eadem enim res', inquit, ‘alii genus esse, alii
pars potest; eidem genus esse et pars non potest'. Adprobauit
ergo propositionem. Rursus post adprobatam propositionem illud
quod quasi in propositione dubie proposuerat adsumit hoc modo:
'deliberatio autem et demonstratio genera sunt causarum'. Deinde
adprobat adsumptionem, ut supra diximus, triplici argumentatione:
'nam aut nullum causae genus est, aut iudiciale solum, aut et
iudiciale et deliberatiuum et demonstratiuum'. Postremo tres
adhibet conclusiones: ubicumque enim 'ergo' uel 'igitur' est
conclusio sit necesse est. Prima igitur conclusio adprobationis
de adsumptione est. Quid enim ait in adsumptionis adprobatione?

'Nam aut nullum causae genus est, aut iudiciale solum, aut et
iudiciale et deliberatiuum et demonstratiuum'. Concludit ergo
haec tria genera esse causarum: 'relinquitur ergo', inquit, 'ut
omnia tria genera sint causarum'. Secunda conclusio propositionis
est siue argumentationis eius.

Quid enim argumentatur in propositione? 'Si deliberatio et
demonstratio genera sunt causarum, non possunt recte partes
alicuius generis causae putari'. Concludit hoc ipsum: deliberatio
igitur et demonstratio non possunt recte partes alicuius generis
causae putari. Tertia autem conclusio quaestionis est. Quae enim
quaestio est? Quod Hermagoras deliberationem et demonstrationem
non recte sub qualitate constituit. Concludit itaque quaestionem:
'male igitur eas generalis constitutionis partes esse dicit'.
Verum cum in primo syllogismo de duabus rebus tractauerit, de
primo et secundo, id est de genere et partibus generis, cur hic
in tertia conclusione partis partium mentionem fecit, quod
scilicet tertium est? Hoc primum sic excusatur, quod haec
conclusio praeter syllogismum est; est enim quaestionis, quae
extra syllogismum est, sed ex ea syllogismus; deinde quod per
hanc extremam conclusionem sensim descendit ad alium syllogismum,
ubi hoc tractat, deliberationem et demonstrationem, cum partes
generis esse non possint, multo magis partium partes esse non
posse. Sed primum quam de eodem syllogismo tractemus, ea, quae in
eo obscura sunt, explicemus.

10. PARS AVTEM CAVSAE EST CONSTITVTIO OMNIS.

Disputasti quidem supra, o Cicero, deliberationem et
demonstrationem, quia genera sint, partes generis esse non posse.
Non tamen ostendisti utrum constitutio pars generis sit an ipsum
genus; incertum est enim utrum deliberatio sub qualitate sit an
qualitas sub deliberatione. Doceas itaque oportet utrum pars an
genus sit constitutio; haec ergo incidens quaestio est, utrum
constitutio pars an genus sit. Iam supra ostendit deliberationem
et demonstrationem genera esse causarum, quod et inter se distent
et ab iudiciali plurimum dissideant et suum [p. 186 Halm]
quaeque finem habeant quo referri debeant.

Nunc ei docendum est utrum constitutiones causarum partes sint,
et sic argumentatur proposito themate: 'quid primum inuenis?
genus an constitutionem?' Vtique primum necesse est agnoscas
utrum deliberativa an controuersia sit, tunc deinde quae sit
constitutio. Ergo pars causae est constitutio omnis.

NON ENIM CAVSA AD CONSTITVTIONEM, SED CONSTITVTIO AD CAVSAM
ADCOMMODATVR. Prius enim causa cognoscatur necesse est, deinde
constitutio. Plus autem causam esse quam constitutionem, sic
etiam possumus cognoscere, quod in singulis causae generibus
constitutiones uariantur, causa autem omnium constitutionum capax
est; uerum cum causa et constitutio iuncta sibi esse uideantur,
causa tamen unum alteri prius fit. Omne enim quod loquimur siue
quod mente concipimus aut simplex est aut coniunctum: simplex est
quod ad aliud non adtendit, ut tabula, saxum et reliqua huius
modi, coniunctum uero, ut de duobus unum prius habeat, quattuor
modis fit: aut tempore aut loco aut ordine aut causa. Aetas cum
in homine sit, tempore in ordinem secernitur: si dicas
'iuuentas', utique consideratione temporis iuuentas ante
senectutem est. Deinde loco iuncta domus secemuntur: cum enim
dicis 'atrium', ideo primum intellegis quia consideras interiorem
locum esse, ubi triclinium est.

Ordine uero sic: si, cum in eodem loco multi sedeamus, pro ordine
sedentium nobis anteferamur. Causa autem sic: de his quae iuncta
sunt, unum prius efficitur, ut puta, pater et filius iuncta sibi
sunt; neque enim ante pater quam filius nascatur, aut ante aus
quam ille sit pater. Sed quia filio ad nascendum pater causa est,
idcirco ex causa pater filio praefertur. Ita hic in themate
causa et constitutio coniuncta sunt, sed ut prior causa sit,
causa efficitur; ut constitutio enim nascatur, causa praecedit.
Quod ipse ait: 'non enim causa ad constitutionem, sed constitutio
ad causam adcommodatur', hic quoque animaduertamus syllogismum
quadripertitum. Prima est enim propositio cum adiuncto: 'quod si
generis causae partes non possunt recte putari, multo minus recte
partis causae partes putabuntur'. Huic propositioni adprobatio
non fuit subicienda: manifestum est enim, si partes causae non
sint, multo minus partis causae partes putari. Ergo incidit
quaestio, utrum constitutio pars sit; et, ut supra docuimus,
probat partem. Sed haec incidens quaestio non pertinet ad
syllogismum, uerum quia necesse fuit, interiecta est. Deinde
adsumit illud quod proposuerat: 'et deliberatio et demonstratio
generis causae partes non possunt recte putari', et adprobat
adsumptionem: quod ipsa sunt genera, inquit. Postremo concludit
propositionis secundam partem. Quid est enim in secunda parte
propositionis? 'Multo minus recte partis causae partes
putabuntur'. Concludit hoc ipsum: 'multo igitur minus recte
partis eius, quam [hic] dicit, partes putabuntur'; primae enim
parti propositionis per incidentem quaestionem satis fecit. Quid
est enim in prima parte propositionis? 'Quod si generis causae
partes non possunt recte putari'. Itaque ostendit generis causae
partem esse constitutionem. [p. 187 Halm] Quadripertitus ergo est
syllogismus: est enim propositio, adsumptio, adprobatio
adsumptionis, conclusio. Quaestio uero incidens ad syllogismum
minime pertinet. DEINDE SI CONSTITVTIO ET IPSA ET PARS EIVS
QVAELIBET INTENTIONIS DEPVLSIO EST, QVAE INTENTIONIS DEPVLSIO NON
EST, EA NEC CONSTITVTIO NEC PARS CONSTITVTIONIS EST. Omnis pars
tunc plene pars est si generis et nomen et definitionem recipiat,
ut puta, animal genus est; iam ex animali homo, equus, auis;
deinde ex aui coruus, cornix, aquila. Itaque haec omnia generis
sui et nomen et definitionem recipere debebunt. Generis uero
nomen quod est? Animal. Ergo et homo equus auis coruus cornix
aquila animalia dicuntur. Deinde generis definitio quae est, id
est animalis?

Animal est corpus animatum. Itaque et homo et equus et auis et
coruus et cornix et aquila corpus animatum est. Verum definitio a
genere transit in species, specierum uero definitio in genus
transire non potest. Non enim cum hominem definio 'homo est
corpus animatum bipes', iam cum dico 'bipes' ad generis
definitionem non pertinet: est enim animal et quadrupes. Itaque
nunc accepta similitudine ad argumentationem Ciceronis redeamus,
et primo quaestionem, quae in contentione uersetur, adtendamus.
Illa autem, ut supra diximus, quaestio est, quod deliberatio et
demonstratio non recte sub qualitate sint positae. Supra id iam
duabus argumentationibus uicit, quarum prima illa fuit,
deliberationem et demonstrationem, si genera sint causarum,
partes generis esse non posse; et probauit genera esse causarum.
Secunda uero argumentatio talis fuit: quod si generis partes esse
non possunt, multo magis partes partium esse non posse. Nunc
tertiam adfert argumentationem: 'si', inquit, 'constitutio et
ipsa et pars eius quaelibet intentionis depulsio est, quae
intentionis depulsio non est, ea nec constitutio nec pars
constitutionis est'. Vt supra diximus, omnis pars generis sui et
nomen et definitionem debet recipere; genus hic autem constitutio
est, sub constitutione quattuor constitutiones, sub qualitate
demonstratio, deliberatio, iuridicialis, negotialis. Itaque
uideamus an deliberatio et demonstratio generis nomen et
definitionem recipiant. Generis nomen est constitutio, quod nomen
tollit Cicero demonstrationi et deliberationi. Sed ne dicat
Hermagoras constitutiones dici posse, ostendit definitionem
generis cadere non posse in deliberationem et demonstrationem;
quod si definitio non cadit, nomen quoque cadere non debebit.
Constitutionem autem sic definimus - 'constitutio est intentionis
depulsio', quam scilicet definitionem in deliberatione uel
demonstratione uidemus esse non posse. Quod si deliberatio et
demonstratio neque nomen constitutionis neque definitionem
recipiunt, nec constitutiones sunt nec partes constitutionis.
Ipsi autem placet constitutionem intentionis depulsionem esse, et
concedit ei alias definitiones: 'siue', inquit, 'constitutionem
primam causae accusatoris confirmationem dicat, siue defensoris
primam deprecationem, necesse est deliberationem et
demonstrationem neque constitutionem esse nec partes
constitutionis'. Hoc loco animaduertere debemus genus syllogismi,
quod obscuritate sui et artificio colligatum syllogismis fere
omnibus antecellit. Sic itaque iste colligitur syllogismus, a
primo ad secundum, [p. 188 Halm] a secundo ad tertium, a primo
tertium: primum enim et tertium simile esse medium facit, quod
utrique coniungitur. Sed ut melius possit artificium Ciceronis
intellegi, prius quaelibet similitudo facienda est.

Ponamus itaque haec tria: 'Victorinus docet' unum sit,
'intellegis' aliud sit, 'spem habet' tertium sit. Itaque faciamus
syllogismum a primo ad secundum: 'si Victorinus docet,
intellegis', nunc a secundo ad tertium: 'si intellegis, spem
habet', deinde a primo ad tertium: 'Ergo, si Victorinus docet,
spem habet'. Primum enim et tertium, quod potest uerisimile non
uideri, medio illo quasi quadam adprobatione coniungitur. Hoc
ergo et in Cicerone uideamus. Primum hoc sit: 'si constitutio et
ipsa et pars eius quaelibet intentionis depulsio est'; secundum
hoc sit: 'quae intentionis depulsio non est, ea nec constitutio
nec pars constitutionis est'. Tertium hoc sit: 'deliberatio et
demonstratio neque constitutio nec pars constitutionis est'. Nunc
uideamus syllogismum a primo ad secundum: 'si constitutio',
inquit, 'et ipsa et pars eius quaelibet intentionis depulsio est,
quae intentionis depulsio non est, ea nec constitutio nec pars
constitutionis est'. Deinde a secundo ad tertium: 'at si quae
intentionis depulsio non est, ea nec constitutio nec pars
constitutionis est, deliberatio et demonstratio neque constitutio
nec pars constitutionis est'. Nunc a primo ad tertium: 'si
igitur constitutio et ipsa et pars eius quaelibet intentionis
depulsio est, deliberatio et demonstratio neque constitutio nec
pars constitutionis est'. Ergo a primo ad tertium conclusio est
syllogismi. Denique Cicero 'si igitur', inquit, 'constitutio';
ubicumque enim 'ergo' uel 'igitur' ponitur, conclusio est
argumenti. DEINDE CONIECTVRALIS CAVSA NON POTEST SIMVL EX EADEM
PARTE EODEM IN GENERE ET CONIECTVRALIS ESSE ET DEFINITIVA. Aliud
incipit argumentum, id est, quartum syllogismum, quo ostendat non
recte sub qualitate deliberationem et demonstrationem positas.
Quem syllogismum prius quam ostendamus, ea quae in re sunt ante
uideamus. 'Deinde', inquit, 'coniecturalis causa'. Si, inquit,
coniecturam per id quod est, attendamus, nihil aliud inuenimus
quam coniecturam solam, nec in eo quod coniectura est possumus
finem intellegere; rursus, inquit, si finem per se ipsum
consideremus, nihil aliud quam finem inuenimus, nec in eo quod
finis est, possumus translationem intellegere. Ita ergo
constitutiones singulae habent proprium suum, in quo positae
genere conmixtionem constitutionis alterius non admittunt. Si
ergo constitutiones singulae per semet ipsas consideratae habent
proprium suum, conmixtionem alterius non admittunt. Male igitur,
o Hermagora, deliberationem et demonstrationem partes
constitutionis, id est qualitatis, esse uoluisti, cum deliberatio
siue demonstratio per se consideratae non solae intellegi, sed
omnes in se constitutiones continere possint.

SIMVL EX EADEM PARTE EODEM IN GENERE. Et supra legimus: 'pars
autem causae est constitutio omnis'. Genus autem est
constitutionis id quod ualet, quod se explet, id denique quo una
quaeque constitutio ab aliis constitutionibus segregatur: pars
autem communis potest esse cum multis. ET OMNINO NVLLA
CONSTITVTIO NEC PARS CONSTITVTIONIS.

Quoniam de deliberatione et demonstratione quaestio est, quae
deliberatio et demonstratio partes [p. 189 Halm] constitutionis
ab Hermagora ponuntur, recte, cum de solis constitutionibus
loqueretur, partes etiam tetigit.

ET OMNINO, inquit, NVLLA CONSTITVTIO NEC PARS CONSTITVTIONIS
POTEST SIMVL ET SVAM HABERE ET ALTERIVS IN SE VIM CONTINERE;
ALTERA ADSVMPTA NVMERVS CONSTITVTIONIS DVPLICATVR, NON VIS
CONSTITVTIONIS AVGETVR. Sapienter dixit: multae enim
constitutiones in causa esse possunt. Sed si plures sint, ad
numerum constitutionum, non ad augendam uim alterius
constitutionis accedunt.

AT DELIBERATIVA CAVSA SIMVL EX EADEM PARTE EODEM IN GENERE.

Cum, inquit, constet unam quamque constitutionem alteram in se
non admittere, deliberativa ex eadem parte eodem in genere omnes
solet recipere constitutiones: ergo nec constitutio nec pars
constitutionis est. 'Simul ex eadem parte': deliberatio enim pars
causae est. Videamus nunc quadripertitum syllogismum. Proponit
sic, primo specialiter, deinde generaliter. Specialiter sic:
'deinde coniecturalis causa non potest simul ex eadem parte eodem
in genere et coniecturalis esse et definitiva': specialiter enim
et de coniectura proposuit. Rursus 'nec definitiva causa potest
simul ex eadem parte eodem in genere et definitiva esse et
translativa'.

Et hic specialiter de fine proposuit. Nunc proponit generaliter
de omnibus constitutionibus et earum partibus: ET OMNINO, inquit,
NVLLA CONSTITVTIO NEC PARS CONSTITVTIONIS POTEST SIMVL ET SVAM
HABERE ET ALTERIVS IN SE VIM CONTINERE. Huc usque proposuit,
deinde adprobat propositionem: IDEO, inquit, QVOD VNA QVAEQVE EX
SE ET EX SVA NATVRA SIMPLICITER CONSIDERATVR, ALTERA ADSVMPTA
NVMERVS CONSTITVTIONIS DVPLICATVR, NON VIS CONSTITVTIONIS
AVGETVR. Post adprobationem propositionis adsumit quod sibi
necessarium est: AT DELIBERATIVA, inquit, CAVSA SIMVL EX EADEM
PARTE EODEM IN GENERE ET CONIECTVRALEM ET GENERALEM ET
DEFINITIVAM ET TRANSLATIVAM CONTINET QVAESTIONEM, ET VNAM ALIQVAM
ET PLVRES NONNVMQVAM. Quod quoniam manifestum est et apertum
omnibus, non fuit necesse adprobare adsumptionem. Sequitur ergo
conclusio, quae duplex est: prima ad id quod adsumptum est, 'at
deliberatiua causa simul ex eadem parte eodem in genere' - 'ergo
ipsa nec constitutio nec pars constitutionis est'. Secunda ad
utrumque quo de agitur (pariter enim de deliberatione et de
demonstratione tractatur): 'genera' inquit 'igitur, ut ante
diximus, haec causarum putanda sunt, non partes alicuius
constitutionis'.

11. HAEC ERGO CONSTITVTIO, QVAM GENERALEM VOCAMVS, PARTES VIDETVR
NOBIS DVAS HABERE. Postquam docuit deliberationem et
demonstrationem non partes qualitatis, sed genera esse causarum,
ad ipsius qualitatis descendit disputationem, ac primo hanc in
duas partes diuidit, in iuridicialem et negotialem. Quarum
partium hoc compendium tenere debemus, quod iuridicialis semper
de praeterito est et negotialis semper de futuro, quae tempora in
ipsarum partium definitione uidetur Cicero non declarasse. Ait
enim: IVRIDICIALIS EST, IN QVA AEQVI ET RECTI NATVRA ET PRAEMII
AVT POENAE RATIO QVAERITVR. Hic omnino tempus quasi praeteritum
non demonstrat, nisi quod magis futurum tempus uidetur includere,
cum ait 'praemii aut poenae ratio quaeritur'. Quo loco primum
ostendendum est et poenam et praemium de praeterito esse posse:
nam et post supplicium de aliquo iniuste sumptum possunt [p. 190
Halm] nonnulli in iudicium uocari, et quod non recte praemio
aliquem donauerint possunt in iudicium uocari, ut Verres, qui
supplicium sumpsit de ciuibus Romanis et anulo aureo scribam in
contione donauit. Ergo praemii et poenae ratio potest de
praeterito esse. Sed occurrit illud: potest tamen praemii et
poenae ratio etiam de futuro esse, ideoque in iuridiciali
qualitate tempus praeteritum non recte definiuit. Cui iam hoc
loco sic respondetur, quod dixerit 'ratio'; ratio enim semper de
praeterito est facto; de futuro autem cum quaeritur, ratiocinatio
dicitur, et est ibi tantum meriti ratio, quod meritum
praeteritum est. Atque ita ratio numquam nisi de praeterito est.
Cum enim dicis 'petit praemium', necesse est adferat meritum. Ita
in eo quod petit praemium, nulla ratio est, sed cum ais eum
mereri, tum ratio est, ex praeterito ueniens. Ergo cum ait Cicero
'iuridicialis est in qua aequi et recti natura et praemii aut
poenae ratio quaeritur', in eo, quod ait 'ratio', praeteritum
tempus includit.

IVRIDICIALIS. A iure: aequi enim et recti ratio non nisi iure
constat.

Deinde, NEGOTIALIS EST, inquit, IN QVA, QVID IVRIS EX CIVILI MORE
ET AEQVITATE SIT, CONSIDERATVR. Negotialis qualitas talis est,
cum aliquid generatim iure cautum ad spedem deuocamus. Vt puta:
'VIRO FORTI PRAEMIVM'; uir fortis petit inimici mortem. In eo
quod dicit 'VIRO FORTI PRAEMIVM', dat quidem uiro forti praemium,
sed non etiam designat illud forte quod petit. Ergo in negotiali
qualitate ex aequitate praecedentis iuris noua iura firmantur,
id est, ut liceat id quod in contentione uersatur: et ideo de
futuro est. Quod etiam iuris periti faciunt, qui, si forte id quo
de agitur iure non cautum est, per interpretationem statuti
iuris id etiam quod in eodem iure nominatim non continetur
adfirmant. Hoc est quod ait: CVI DILIGENTIAE PRAEESSE APVD NOS
IVRIS CONSVLTI EXISTIMANTVR. Hoc quoque tempus futurum
demonstrat, cum ait: 'quid iuris sit consideratur'. Consideratio
enim de incerto est, et quia iuris consideratio est, de futuro
est.

AC IVRIDICIALIS QVIDEM IN DVAS PARTES DISTRIBVITVR, ABSOLVTAM ET
ADSVMPTIVAM. Negotialis qualitas stat nec os aliquas ex se partes
fundit, iuridicialis uero in duas partes funditur, in absolutam
qualitatem et adsumptivam. Deinde hic quoque rerum compendium
tenere debemus, quod in absoluta qualitate factum ipsum iustum
adserimus, in adsumptiva uero qualitate non factum iustum, sed
causam facti iustam fuisse contendimus; itaque in absoluta
qualitate aequi et recti natura quaeritur, in adsumptiva uero
praemii et poenae ratio quaeritur. Quae adsumptiva quattuor locis
diuiditur: concessione, remotione criminis, relatione criminis,
comparatione. Verum hic quattuor horum locorum Cicero ordinem
conuertit: nam a postremo, quod hic posuit, retrorsum uersus ordo
est. Etenim uim singularum defensionum considerare debemus.
Primo hoc est innocentis hominis, ut dicat 'non feci', deinde
'feci, sed non sic uocatur', tertio 'feci et sic uocatur, sed
iure feci'. Deinde hoc ipsum 'iure feci' aut licuisse sibi
debebit ostendere, quae est qualitas absoluta; aut si non licuit,
debet sibi extrinsecus adsumere aliquid, quo id probet quod
iniuste factum uidetur. Videamus nunc, quae sit [p. 191 Halm] de
his quattuor adsumptionibus fortior adsumptio. Primo debet dicere
'feci, sed profui, et probare plus se profuisse quam obfuisse,
quae est qualitas compensativa, quam ideo Cicero comparationem
uocat, quod comparetur id quod in crimen uocatur et id quod se
reus profuisse dicit, quae comparatio semper in eodem facto est.

Vt puta: quidam muros ciuitatis dissipauit, hostes fugerunt; reus
fit laesae rei publicae. In eodem est comparatio. Nam quod muros
deiecit, uidetur laesisse rem publicam, et quia [muros deiecit]
hostes fugerunt, uidetur profuisse rei publicae. Ergo hoc primum
debet adsumere 'feci, sed profui'. Deinde debet dicere 'feci
quidem, sed ut facerem, ante prouocatus sum', id est 'feci, sed
meruit', quae est relatio criminis. Tertio debet dicere 'feci,
sed alter me impulit ut facerem', quae est remotio criminis.
Postremo si haec cuncta defecerint, id est si, ut hoc faceret,
nec profuit nec iniuriam reddidit neque ab alio compulsus est,
quoniam nihil est quo se defendat, debebit factum fateri, sed
ueniam postulare, quae est qualitas uenialis, quam concessionem
Cicero uocauit. Hunc ergo ordinem Cicero hoc loco conuertit, quem
in posterioribus seruat. Itaque concessio duas partes habet,
purgationem et deprecationem. In purgatione tria sunt:
imprudentia, casus, necessitas. Si haec non fuerint, deprecatio
est, sed haec aut apud imperatorem aut apud populum. Itaque in
purgatione factum conceditur, sed facientis animus excusatur. Hoc
est quod ait: CVM FACTVM CONCEDITVR, CVLPA REMOVETVR. In
deprecatione uero et factum et culpa conceditur, sed tamen uenia
deprecatur. Hoc est quod ait: DEPRECATIO EST, CVM ET PECCASSE ET
CONSVLTO PECCASSE REVS SE CONFITETVR, ET TAMEN VT IGNOSCATVR
POSTVLAT. Haec ergo deprecatio non nisi aut apud imperatorem aut
apud populum ualet, apud iudices uacat.

REMOTIO CRIMINIS EST, CVM ID CRIMEN QVOD INFERTVR AB SVA CVLPA VI
ET POTESTATE IN ALIVM REVS DEMOVERE CONATVR. Remotionem criminis
hanc esse dicit, cum reus id quod ei intenditur, ab se remouet
et in alium transfert; atque id duobus modis facit; si in alium
aut causam aut factum transferat seque ut id faceret, dicat alium
coegisse. Verum quod ait 'factum', potest hic quaestio moueri.
Nam cum omnis qualitas facti confessionem teneat, cur hic factum
non confitetur, sed in alium transferre conatur? Denique nullus
artium scriptor in hac qualitate facti translationem nominauit.
Sed ideo quia nullus intellexit. Nam factum sic a se remouet,
salua tamen confessione facti. Vt in hoc themate, quod Cicero in
secundo libro posuit: "Mancinus cum Numantinis foedus fecit
iniussu populi ac senatus. Pulso eodem in exilium atque hostibus
dedito petitur ad poenam etiam ille qui porcam tenuit. Contra
dicit". Nam hic et causam et factum in alium remouet. Causam sic:
'ut porcam tenerem Mancinus ui coegit ac potestate'. Deinde
factum sic: 'foedus non ego feci, sed Mancinus, qui aut debuit
aut potuit'. Manet tamen facti prima illa confessio, quod porcam
tenuit: non enim potest negare a se porcam fuisse tentam. Ergo
remotio criminis duobus modis constat, si aut causam in alium
transferamus aut factum.

[p. 192 Halm] RELATIO CRIMINIS EST, CVM IDEO IVRE FACTVM DICITVR,
QVOD ALIVS ANTE INIVRIA LACESSIERIT. Relatio criminis talis est,
si in eo quod fecimus uicem nos reddidisse dicamus, ut puta:
'occidi, quia ille me uolebat occidere; hoc ergo feci, sed
meruit'.

COMPARATIO EST, CVM ALIVD ALIQVOD ALICVIVS FACTVM RECTVM AVT
VTILE CONTENDITVR, QVOD VT FIERET, ILLVD QVOD ARGVITVR DICITVR
ESSE COMMISSVM. Inter comparationem et concessionem hoc interest,
quod in comparatione de eadem re comparatio est, ut supra
diximus: 'dissipasti muros, laesisti rem publicam'. Contra ille:
'dissipaui quidem muros, sed hostes fugerunt'. In eodem
comparatio est, ut supra diximus: 'dissipasti muros', id est quod
muri dissipati esse dicuntur: ideo ait 'quod ut fieret, illud,
quod arguitur, dicitur esse commissum'. Alioquin Verres, qui
multa signa et uasa ex Sicilia sustulit et utitur hac defensione,
quod a bellis tutam Siciliam reddiderit, non potent dicere 'ideo
signa sustuli, ut defenderem prouinciam': neque enim propterea
tulit signa, ut prouincia esset defensa. Itaque utitur ueniali
statu, id est concessione per deprecationem.

Ergo in comparatione id quod intenditur, ideo a nobis factum
dicere debemus, ut ex eo ipso bonum illud quod contigit fluxisse
dicamus.

IN QVARTA CONSTITVTIONE, QVAM TRANSLATIONEM NOMINAMVS, EIVS
CONSTITVTIONIS EST CONTROVERSIA. Et supra docuimus, quid in se
translatio contineret, scilicet ut aut omnem actionem commutet
aut aliqua ex parte debilitet. Hoc est, quod hic ait: "aut omnino
aliquid de commutatione aut infirmatione actionis agitur".

HVIVS CONSTITVTIONIS HERMAGORAS INVENTOR ESSE EXISTIMATVR.

Inueniendi duo genera sunt: unum tale, cum in medium proferimus
id quod erat, sed latebat, aliud quod quasi non erat, sed a nobis
primis uidetur inuentum. Itaque de his Cicero leuiorem
inuentionem dedit Hermagorae, scilicet ut id quod latuerit, in
medium protulisse uideatur. Hoc est, quod ait: NON QVO NON VSI
SINT EA VETERES ORATORES SAEPE MVLTI, SED QVIA NON
ANIMADVERTERINT ARTIS SCRIPTORES EAM SVPERIORES ET NON
RETTVLERINT IN NVMERVM CONSTITVTIONVM. Ideo autem translationem
multi scriptores inter constitutiones referre noluerunt, quod
omnis constitutio actionem constituat, translatio autem id
uideatur agere, ne actio sit. Sed Hermagoras recte hanc inter
constitutiones posuit; nam hoc ipsum, quod actionem commutat,
actio est. Itaque multi, inquit, Hermagoran reprehenderunt, quod
translationem inter constitutionem rettulerit, sed inuidia magis
quam ex uero.

12. ET CONSTITVTIONES QVIDEM ET EARVM PARTES EXPOSVIMVS. Postquam
quid essent singulae constitutiones uel quid possent docuit et
earum partes, id est qualitatis, exposuit, promittit se his
constitutionibus exempla subditurum, sed tum, cum coeperint
argumenta tractari, quae argumenta dilucidiora futura esse
promittit si isdem argumentis in tempore exempla subponat. Hoc
est, quod ait: "nam argumentandi ratio dilucidior erit, cum et ad
genus et ad exemplum causae statim potent accommodari". Genera
causarum scimus tria esse, demonstratiuum, deliberatiuum,
iudiciale, exempla uero causarum sunt themata scilicet.

CONSTITVTIONE CAVSAE REPERTA STATIM PLACET CONSIDERARE, VTRVM
CAVSA SIT SIMPLEX AN IVNCTA; ET SI IVNCTA ERIT, VTRVM SIT EX
PLVRIBVS QVAESTIONIBVS IVNCTA AN EX ALIQVA COMPARATIONE. Quoniam
in bis duobus libris Cicero nihil nisi de inuentione tractat,
idcirco per ordinem quae sint inuenienda demonstrat. Postquam,
inquit, constitutionem inueneris, considerare debebis causam
utrum simplex sit an iuncta, id est utrum de una re agatur an de
pluribus. Constitutio sic inuenitur: 'occidisti' 'non occidi' aut
'iure occidi'. Causa uero haec est 'an occiderit' 'an iuste
occiderit'. Ergo haec causa simplex an iuncta sit considerare
debemus. Deinde si iuncta, utrum ex pluribus quaestionibus [p.
193 Halm] an ex aliqua comparatione. Ex pluribus quaestionibus
causa iuncta est, ut in Verrinis accusatur Verres, quod multa
furatus sit, quod ciues Romanos necarit, quod peculatum
commiserit. Itaque quando ex pluribus quaestionibus causa iuncta
est, ipsae quaestiones inter se diuersae sunt. Ex comparatione
autem causa iuncta est, cum quid potissimum faciendum sit
consideratur, ut in diuinatione agitur utrum Cicero accuset an
Caecilius. Sed quia comparandi duo modi sunt, comparatiuus et
superlatiuus, idcirco ait: EX COMPARATIONE, IN QVA PER
CONTENTIONEM, VTRVM POTIVS AN QVID POTISSIMVM SIT, QVAERITVR.
Verum his locis quae tractauimus ipse etiam Cicero perspicua
exempla supponit.

DEIN CONSIDERANDVM EST, IN RATIONE AN IN SCRIPTO SIT
CONTROVERSIA. Primo, inquit, constitutio inuenienda est, secundo,
causa, simplex an iuncta, tertio, in ratione an in scripto sit
controuersia. Scriptum non tantum leges accipiamus, sed et
senatus consultum et testamentum et uerba sola et multa huius
modi. Huius scriptionis genera sunt quinque, ut ipse primum
rebus, dein nominibus indicauit, id est primum scriptum et
uoluntas, secundum leges contrariae, tertium ambiguitas, quartum
collectio siue ratiocinatio, quintum definitio legalis, ut est in
Caeciniana.

13. RATIO EST AVTEM, CVM OMNIS RATIO NON IN SCRIPTIONE, SED IN
ALIQVA ARGVMENTATIONE CONSISTIT. Ideo ait CVM OMNIS RATIO NON IN
SCRIPTIONE, SED IN ALIQVA ARGVMENTATIONE CONSISTIT, quoniam [et
ratio scriptionem habet] et scriptio rationem habet, sed cum
auctoritate, quippe ex scripto, id est ex testamento uel lege
uenientem. Ergo, inquit, ratio est, cum res quae in contentione
uersatur non in auctoritate legis, sed in argumentatione
uersatur.

AC TVM CONSIDERATO GENERE CAVSAE. Reperto, inquit, genere
materiae et constitutione et causa, utrum simplex an iuncta sit,
et ipsa causa scripti an rationis habeat controuersiam, deinde
uidendum est quae sit quaestio, quae ratio, quae iudicatio, quod
firmamentum. Verum de his tria praecipua sunt in omni causae
genere perquirenda, firmamentum uero perraro adhibetur, et si
quando adhibetur, necesse est aut in themate sit aut in historia;
alias lemma dicitur, id est falsum argumentum. Ergo tria illa
sine intermissione ubique inspicienda sunt, id est quaestio,
ratio, iudicatio. Quaestio est quae nascitur ex constitutione, ut
est illud: 'iurene occiderit'. Ratio est quae facit
controuersiam, ut puta: 'occidi Clodium, propterea quia ille me
uoluit occidere'. Infirmatio rationis est: 'Etiam si te Clodius
uoluit occidere, [p. 194 Halm] tu tamen non iure occidisti'.
Iudicatio est, utrum, cum eum Clodius uoluerit occidere, iuste
tamen a Milone occisus esse uideatur, ut Cicero de Oreste
exemplum dedit.

14. FIRMAMENTVM EST FIRMISSIMA ARGVMENTATIO DEFENSORIS ET
APPOSITISSIMA AD IVDICATIONEM. Firmamentum, si uerum sit, ualde
prodest, sed soli defensori; accusator enim pro firmamento
adsertionem habet. Sed hoc, ut diximus, raro in causam cadit.
Cuiusmodi autem sit firmamenum, ipse Cicero docet: VT SI VELIT
DICERE ORESTES EIVSMODI ANIMVM MATRIS SVAE FVISSE IN PATREM SVVM,
IN SE IPSVM AC SORORES, IN REGNVM et reliqua. ET CETERIS QVIDEM
IN CONSTITVTIONIBVS AD HVNC MODVM IVDICATIONES REPERIENTVR.
Quoniam omnis ratio de facto iam confessio est, idcirco in
omnibus constitutionibus dicit iudicationem de infirmatione
rationis fieri praeter in coniectura; in coniectura enim facti
nulla confessio est. Quare in coniectura eadem erit iudicatio
quae quaestio: 'factum est', 'non est factum', 'factumne sit'.

QVOT AVTEM IN CAVSA CONSTITVTIONES AVT EARVM PARTES ERVNT.
Qualitatis scilicet partes; reliquae enim constitutiones partes
non haben. Ergo quot in causa constitutiones uel partes erunt,
tot necesse erit inueniri quaestiones, rationes, iudicationes,
firmamenta.

HIS OMNIBVS IN CAVSA REPERTIS, TVM DENIQVE SINGVLAE PARTES TOTIVS
CAVSAE CONSIDERANDAE SVNT. Sub diuersa significantia Cicero
partes posuit: aliae sunt enim partes oratoris officii, aliae
partes qualitatis, aliae partes causae, aliae partes orationis.
Itaque partes causae sunt, ut suscepto negotio per rerum ordinem
ea, quae dicenda sunt, diligenter inspicias. Quod cum
pertractaueris, id est cum causae partes inspexeris, tum demum
tibi ordinandae sunt partes orationis: non enim, inquit, quia
primum exordium est, sola tibi primo erunt consideranda principia
et scribenda, sed considerato omni negotio tunc apposite sumere
exordium debebis.

EAE PARTES ESSE SEX OMNINO NOBIS VIDENTVR. Multi enim quattuor
esse dixerunt, id est exordium, narrationem, quaestiones,
epilogos. Cicero autem sex esse dicit, id est exordium,
narrationem, partitionem, confirmationem, reprehensionem,
conclusionem, epilogos scilicet, et recte confirmationem et
reprehensionem. Hoc enim maximum est oratoris officium, ut
argumenta sua primum adserat, deinde ao aduersariorum dissoluat.
Quare, inquit, quoniam primum exordium est, principio exordii
praecepta trademus. EXORDIVM EST ORATIO ANIMVM AVDITORIS IDONEE
COMPARANS AD RELIQVAM DICTIONEM. Optima definitio est, quae a
genere incipit, deinde descendit ad speciem, postremo ita propria
complectitur, ut excludat omnino id quod cum aliis potest esse
commune, ut hic sex partes orationis Cicero ponit. Orator porro
duo agit: aut fidem facit aut animos commouet. Quare in quattuor
illis mediis partibus fides fit, in narratione, in partitione, in
confirmatione, in reprehensione; in exordio uero uel epilogis
animi commouentur.

Itaque [p. 195 Halm] ut definiat exordium a genere incipit:
'exordium est', inquit, 'oratio'; omnis enim pars oratio est.
Deinde sic descendit ad speciem, ita ut excludat quattuor illas
partes medias quibus fides fit: 'animum', inquit, 'auditoris
idonee comparans'. Sed quia et in epilogis animi comparantur, ita
proprium complectitur ut excludat etiam epilogos: 'ad reliquam',
inquit, 'dictionem'. Ita ergo exordii plena definitio est:
'exordium est oratio animum auditoris idonee comparans ad
reliquam dictionem'. Verum cum aliquid fieri uolumus, primum
definire debemus quid sit illud quod fieri uolumus, ut hic de
exordio definiuit quid esset exordium: 'exordium est', inquit,
'oratio animum auditoris idonee comparans ad reliquam dictionem'.
Deinde debemus definire quid inde fiat, ut hic fecit: QVOD
EVENIET, inquit, SI EVM BENIVOLVM, ADTENTVM, DOCILEM FECERIT. Sed
quia non bene aliquid facimus nisi prius sciamus ubi faciendum
sit, prius ostendit ubi faciendum sit, postremo quemadmodum
faciendum sit. Ait ergo tunc nos optime exordiri, si causarum
genera cognoscamus, hoc est ubi faciendum sit. GENERA CAVSARVM
QVINQVE SVNT: HONESTVM, ADMIRABILE, HVMILE, ANCEPS, OBSCVRVM. Hic
quaestio nascitur: cum supra dixerit genera causarum tria esse,
demonstratiuum, deliberatiuum, iudiciale, cur hic rursus genera
causarum quinque esse dixit? uerum haec quaestio occulta nimis
ratione ac difficili disputatione dissoluitur. Animaduertere enim
debemus quid Cicero secutus sit. Res multae sunt, quarum una
substantia, reliquae accidunt. Itaque cum substantiae acciderit
una qualitas, potest et alia accidere, sed quae non sit in eodem
genere in quo prima qualitas fuit. Vt puta, si dicas: foliorum
genera duo sunt, de membrana et de charta. Hic folium substantia
est, accessit ei una qualitas, membrana et charta. Potest tamen
eidem substantiae, id est folio, alia qualitas accedere, quae non
sit in eodem genere in quo prima qualitas, si dicas: foliorum
genera tria sunt, est oblongum, est latum, est quadratum. Quare
si circa primam qualitatem numerus definitionis uarietur uitium
est; sin autem in eadem substantia circa alias qualitates numerus
definitionis uarietur non est uitium, ut hic ait primum:
CAVSARVM GENERA TRIA SVNT. Causa hic substantia est; accidit ei
una qualitas, ut sit demonstratiuum genus, deliberatiuum,
iudiciale. Deinde ait: CAVSARVM GENERA QVINQVE SVNT. Licet eadem
sit substantia, alia tamen ei qualitas accidit. In iudiciali enim
siue alio genere causae inuenitur et honestum causae genus et
admirabile et humile et anceps et obscurum. Ergo duplici hoc modo
possumus intellegere aut quod substantiae multae saepe accidunt
qualitates, aut quod multae qualitates substantiales sunt, id
est, quod eis qualitatibus possunt aliae accidere qualitates, ut
hic substantia est causa; accidit causae, ut sit iudicialis;
itaque iudicialis qualitas est. Rursus haec ipsa qualitas
substantialis est. Nam accidit ei ut habeat in se aut honestum
causae genus aut admirabile aut humile aut anceps aut obscurum.
Item in deliberatiuo genere causae uel demonstratiuo potest usu
uenire. Quare nullus hic error est generis causarum circa
definitionem numeri, si quidem substantiae nunc plures accidant
qualitates, ut supra docuimus, nunc multae sint qualitates
substantiales, id est quibus possint aliae incidere qualitates,
quod similiter supra docuimus. [p. 196 Halm] Ergo quinque genera
dixit esse causarum, honestum, admirabile, humile, anceps,
obscurum; et definit genera ipsa. HONESTVM, inquit, CAVSAE GENVS
EST CVI STATIM SINE ORATIONE NOSTRA FAVET AVDITORIS ANIMVS.
Definitio nunc ex rebus ipsis, nunc ex euentu rerum colligitur.
Has itaque definitiones Cicero non ex rebus ipsis, sed ex euentu
rerum colligit: saepe enim honestis uel non honestis rumorum
opinionibus abutimur. Et quia rumori belle creditur, peruenit
autem rumor usque ad iudicem, orator porro apud iudicem agit,
necessario non rei honestum sequi debet, sed opinionem, quae
etiam iudici nota est. Ergo Cicero honestum causae genus non ex
rebus definit, sed ex euentu rerum, qui notus est iudici.
'Honestum', inquit, ‘causae genus est cui statim sine oratione
nostra fauet auditoris animus'. Ergo si et statim et sine
oratione nostra fauet iudex, opinionem sequitur, id est euentum
rerum.

ADMIRABILE, A QVO EST ALIENVS ANIMVS EORVM, QVI AVDITVRI SVNT. Et
haec definitio de animis iudicum est. Admirabile est, inquit,
causae genus, cum is defenditur quem ob magnitudinem criminis
defendi nullus posse credebat. Itaque hic iudices beniuoli
faciendi sunt. HVMILE, QVOD NEGLEGITVR AB AVDITORE ET NON
MAGNOPERE ATTENDENDVM VIDETVR. Humile causae genus est si de re
abiecta sit controuersia; in hoc genere attenti auditores
faciendi sunt. Haec quoque definitio de animis iudicum sumpta
est. ANCEPS, IN QVO AVT IVDICATIO DVBIA EST AVT CAVSA ET
HONESTATIS ET TVRPITVDINIS PARTICEPS. Haec definitio et ab ipsis
rebus sumpta est. Verum anceps, inquit, causa duobus modis est,
si aut iudicatio dubia sit aut inhonestissima materia, ut in
Orestis themate quia non una ratio est iudicatio quoque fit
dubia. 'Occidisti'. 'Iure occidi: nam illa patrem meum occidit'.
'Etiam si patrem occidit, non iure a filio mater occisa est'.
Iudicatio, an cum illa patrem occiderit, iuste a filio occisa
uideatur. Deinde potest et haec esse ratio: 'Iure occidi: nam ut
id facerem Apollo respondit'. Infirmatio rationis: 'Etiam si id
Apollo respondit, non iuste a filio mater occisa est'. Iudicatio,
an cum Apollo responderit, iuste mater a falio uideatur occisa.
Ergo in hoc themate iudicatio dubia est. Deinde fit anceps causae
genus, si habeat in se causam et honestatis et turpitudinis: 'si
lenonis filius fortiter faciat et praemium petat'. Honestum est
quod fortiter fecit, turpe quod filius lenonis. In hoc quoque
genere causae beniuolentiam comparare debemus.

OBSCVRVM, IN QVO AVT TARDI AVDITORES SVNT AVT DIFFICILIORIBVS AD
COGNOSCENDVM NEGOTIIS CAVSA IMPLICATA EST. Quod obscurum est
tribus modis semper obscurum est: si aut is qui enarrat non
intellegit, aut is cui narratur tardior est, aut si res ipsa
perplexa est. Verum hic duo posuit; superfluum enim fuerat, cum
de oratore hic perfecto loquatur, aliquid de eius imprudentia
dicere. Hic itaque iudices dociles facere debemus. Ergo ostendit
primum quid esset exordium, animorum, inquit, commotio; deinde
ostendit quid inde fiat, aut attentus aut docilis aut beniuolus;
deinde ubi fiat, id est in generibus quinque causarum. Et
ostendit quae essent genera. Nunc per quid faciendum, id est, per
principium et insinuationem; itaque breuiter quid in hac
lectione contineatur, explicabimus.

[p. 197 Halm] EXORDIVM, inquit, IN DVO DIVIDITVR, IN PRINCIPIVM
ET INSINVATIONEM.

Horum duorum hanc differentiam teneamus, quod in principio aperte
et, ut ipse ait, protinus iudices nobis aut attentos aut dociles
aut beniuolos comparamus, in insinuatione uero occulte et
quibusdam circuitionibus. Hoc quoque compendium tenere debemus,
quod in omnibus causae generibus principio nobis utendum est, in
admirabili uero nunc insinuatione, nunc principio: principio
tunc, si auditores non omnino erunt alienati, insinuatione tunc,
si uehementer erunt alienati.

16. BENIVOLENTIA QVATTVOR EX LOCIS COMPARATVR.

Beniuolos, inquit, iudices quattuor locis facere debemus uel
possumus, a nostra persona, ab aduersariorum, a iudicum, ab ipsa
causa. Rursus a nostra persona quattuor ex locis beniuolentiam
iudicis possumus comparare: SI DE NOSTRIS, inquit, FACTIS ET
OFFICIIS SINE ADROGANTIA DICEMVS. Plena enim gloria in his duobus
est, in factis et officiis. Officium est quod ex legibus uel ex
natura necesse est nos implere, factum uero est quod supra quam
debemus praestamus. Ergo si de nostris factis et officiis, sed
sine adrogantia dicemus.

Deinde, SI CRIMINA, inquit, INLATA ET ALIQVAS MINVS HONESTAS
SVSPICIONES INIECTAS DILVEMVS, id est si ea quae ad deformationem
personae nostrae praeter iudicialem quaestionem fuerint obiecta,
diluemus. Deinde si aliquid futurum mali praedicamus, quo modo
ipse Cicero: "moneo, praedico, ante denuntio". Postremo a nostra
persona beniuolentiam comparamus, si, inquit, pro nobis supplici
utamur oratione. Deinde ab aduersariorum persona tribus ex locis
beniuolentiam iudicis comparamus, si eos aut in odium aut in
contemptionem aut in inuidiam deduxerimus. In odium sic, si eorum
turpia uel crudelia facta proferamus; in inuidiam sic, si eorum
potentiam, gratiam, pecuniam proferamus. Et quoniam haec interdum
non modo non crimini, sed etiam decori sunt, recte addidit horum
omnium usum adrogantem; multae enim res per se malae sunt,
multae, cum sint mediae, ex euentu bonae uel malae fiunt. Deinde
in contemptionem sic aduersarios adducimus, si eos contemnendos
esse dicamus quod aut neglegentes sint aut ignaui. Ab iudicum
persona uero duobus ex locis beniuolentiam comparamus, si eorum
bene gesta sine adulatione proferamus et si dicamus praesentis
iudicii magnam esse expectationem.

Postremo ab ipso negotio duobus ex locis beniuolentiam
comparamus, si nostram causam laudando extollamus, aduersariorum
uituperando deprimamus.

ATTENTOS AVTEM FACIEMVS, SI DEMONSTRABIMVS EA, QVAE DICTVRI
ERIMVS, MAGNA, NOVA, INCREDIBILIA ESSE.

Nunc docet quem ad modum attentos iudices facere debeamus:
attentos, inquit, iudices facimus, si nos magna promittamus esse
dicturos, ut ait Vergilius: "maius opus moueo", deinde si noua
nos dicturos esse dicamus. Interdum enim etiam si magna non sit
res, tamen noua animos auditorum facit attentos. Postremo, si
incredibilia; necessario etenim attente audiendum est quod uix
credi posse promitto. Deinde si haec, inquit, magna, noua,
incredibilia dicamus nunc ad omnis pertinere, ut saepe Cicero id
de quo agatur non ad solum reum, sed ad omnium [p. 198 Halm]
fortunas dicit pertinere; nunc ad eos, qui audiunt, ut Cicero
saepe ait hoc ideo agi ut a iudicibus iudicia transferantur, nunc
ad aliquos inlustres, si dicamus rem istam ad sacerdotes, ad
senatores uel alios huiusmodi pertinere; nunc ad deos immortales,
ut Cicero de domo sua dicit rem ad deos pertinere, ne ipsi
Ciceronem domo expulisse uideantur, nunc ad summam rem publicam
pertinere. Ergo his omnibus attentos iudices facimus. Nec non,
inquit, etiam tunc attentos iudices facimus, cum nos breuiter
dicturos esse promittimus. Et ne mentiri nos iudices putent quod
breuiter nos dicturos esse promittimus, EXPONERE, inquit, DEBEMVS
IVDICATIONEM AVT IVDICATIONES, SI PLVRES ERVNT. Deinde ostendit
quo pacto dociles auditores faceredebeamus: si, inquit, in
principiis ea quae sunt nobis dicenda ponamus, ut nobis iudices
ad cognoscendum negotium comparemus. Praeterea, inquit, cum
dociles iudices facimus, simul attentos iudices facere debemus.
Ita ipse Cicero in Cluentiana facit dociles iudices, cum ait:
"Animaduerti, iudices, omnem accusatoris orationem in duas
diuisam esse partes". Deinde facit attentos, cum ait: "quarum
altera mihi niti et magno opere confidere uidebatur inuidia
inueterata iudicii Iuniani" et reliqua. Tunc etenim, inquit,
iudex melius docilis fiet, si et attentus fuerit effectus. Haec
de principiis; nunc nobis de insinuatione dicendum est.

17. INSINVATIONE EST IGITVR VTENDVM, CVM ADMIRABILE GENVS CAVSAE
EST. Diximus principiorum triplicem esse finem, scilicet ut aut
beniuolos iudices aut attentos aut dociles faciamus. Idem nobis
et in insinuatione faciendum est, sed hoc interest, quod in
principiis haec aperte facimus, in insinuatione occulte et
quibusdam circuitionibus, nec in alio causae genere nisi in
admirabili, tunc cum animi iudicum erunt uehementer offensi.
Ergo, inquit, insinuatione tunc erit nobis utendum, cum animi
iudicum fuerint offensi.

Et ostendit quibus rebus offensos iudicum animos possumus
agnoscere; prius enim uulnus inspiciendum est, sic adponenda
medicina. Tribus, inquit, uel maxime causis animi iudicum
offenduntur. Verum cum ait 'maxime' ostendit et aliis causis
offendi iudices, sed his plerumque: si aut in negotio ipso inest
aliqua turpitudo, ut res ipsa praeter personas aut iudicis aut
agentium pariat offensionem; aut si iam aliquid iudicibus ab his
qui primum dixerint persuasum uidetur et ideo is qui post
dicturus est non libenter auditur; aut si illi qui audituri sunt
alios audiendo coeperint esse defessi. Quare, cum haec
animaduerteris, singula haec dicendi arte sanabis.

SI CAVSAE TVRPITVDO CONTRAHET OFFENSIONEM. Duobus modis causa
contrahit turpitudinem: aut enim res turpis est aut persona. Si,
inquit, persona turpis fuerit, aut alium hominem subicies qui
amatur, aut rem pro persona. Deinde si res turpis fuerit, aut
aliam rem quae honesta est subicies aut pro re hominem. Si
utrumque turpe fuerit, et res et persona, commodum erit causam
non suscipere; tamen si quid leuiter turpe fuerit, potest
suscipi.

[p. 199 Halm] Deinde, inquit, debebis dissimulare de defensione:
postquam mitiores reddideris auditores, paulatim ingredi in
eandem defensionem et dicere ea quae aduersariis displiceant tibi
etiam displicere, sed nihil horum ad tuum negotium pertinere.
Deinde, inquit, occulte et de aduersariis detrahere debebis.
Postremo, inquit, de simili negotio aliquorum iudicium adferri
oportebit exemplum animaduertere tamen debemus, ut et in
insinuatione quattuor locis praeceperit beniuolentiam
comparandam, id est ab ipsa causa, a nostra persona, ab
aduersariorum, a iudicum. A causa dixit posse beniuolentiam
comparari, ubi ait: AVT PRO EO HOMINE IN QVO OFFENDITVR ALIVM
HOMINEM QVI DILIGITVR INTERPONI OPORTET et reliqua. Deinde
ostendit quem ad modum a nostra persona beniuolentiam comparemus,
cum ait: ET DISSIMVLARE TE ID DEFENSVRVM QVOD EXISTIMARIS;
DEINDE, VBI IAM MITIOR FACTVS ERIT AVDITOR, INGREDI PEDETEMPTIM
IN DEFENSIONEM ET DICERE EA QVAE INDIGNENTVR ADVERSARII TIBI
QVOQVE INDIGNA VIDERI. Ab aduersariorum uero persona docet
quemadmodum beniuolentiam comparemus, cum dicit: ET NEGARE TE
QVIDQVAM DE ADVERSARIIS ESSE DICTVRVM, NEQVE HOC NEQVE ILLVD, VT
NEQVE APERTE LAEDAS EOS QVI DILIGVNTVR, ET TAMEN ID OBSCVRE
FACIENS QVOAD POSSIS ABALIENES AB HIS AVDITORVM VOLVNTATEM.
Postremo docet ut a iudicum persona beniuolentiam comparemus, cum
ait: ET ALIQVORVM IVDICIVM SIMILI DE RE AVT AVCTORITATEM
PROFERRE IMITATIONE DIGNAM. Verum quod ait DEINDE EANDEM AVT
SIMILEM AVT MAIOREM AVT MINOREM AGIREM IN PRAESENTIA DEMONSTRARE,
etenim semper post exemplum facienda est comparatio. Comparatio
porro nunc a pari, nunc a maiori, nunc a minori semper fiat
necesse est.

<SIN ORATIO ADVERSARIORVM FIDEM VIDEBITVR AVDITORIBVS FECISSE>
Ostendit, quod primum fuit, si per causae turpitudinem auditores
offensi extitissent, quibus modis ab his posset beniuolentia
comparari. Nunc, inquit, si oratio aduersariorum dictis fidem
fecerit et ideo iudices uidentur abalienati, tribus modis
beniuolentiam comparamus, si aut de eo argumento quod sibi
firmissimum crediderant aduersarii te dicturum esse promittas,
aut si ab eo dicto incipias quod aduersarius nuper dixerit, aut
si, inquit, cum admiratione dubites cui potissimum respondeas
quaestioni. Cum enim, inquit, te iudices uiderint paratum ad
respondendum, aestimabunt sibi non recte ab his qui ante dixerunt
id quod crediderant fuisse persuasum. Postremo docet quo pacto
beniuolentiam nobis a iudicibus comparemus, si forte ipsi iudices
defetigati fuerint multos audiendo. Primo, inquit, oportebit
'polliceri breuius te, quam paratus fueras, esse dicturum'.
Deinde, si ita se habebit negotium, utile erit rebus nouis uel
ridiculis risum iudicibus aut iocum mouere, atque id duplici
modo: aut ex tempore, si forte clamor aut strepitus alicunde
fuerit exortus, aut cogitatis paratisque, ut uel a fabula
incipias uel apologo ad praesens negotium pertinentibus. Fabulae
sunt quas fere uidemus extitisse ex Phaedris, Medeis,
Clytaemestris aliisque similibus. Apologi sunt ex rebus humilibus
compositae quaedam formae ac species ad uiuendum, [p. 200 Halm]
ut exstat illa de mure et leone. Ergo si, inquit, negotii
dignitas patietur, risum uel iocum mouere oportebit; sin autem
tale negotium fuerit, ut iocandum non sit, a re aliqua tristi ac
seuera commodum erit incipere. NAM VT, inquit, CIBI FASTIDIVM
NVNC DVLCI RE, NVNC SVBAMARA RELEVATVR, ita, inquit, studium
audiendi apud iudices nunc rebus ridiculis, nunc asperioribus
redintegratur.

AC SEPARATIM QVIDEM QVAE DE PRINCIPIO ET DE INSINVATIONE DICENDA
VIDEBANTVR, HAEC FERE SVNT. Supra, inquit, quid in principiis
faciendum esset, quid in insinuatione, separatim disputauimus;
nunc, inquit, breuiter in utrumque praecepta dabimus.

EXORDIVM SENTENTIARVM ET GRAVITATIS PLVRIMVM DEBET HAGERE.
Sententiarum, inquit, non illarum quae generaliter dicuntur, ut
est illud: "obsequium amicos, ueritas odium parit" - praeceptum
est autem ne quid in principiis generaliter dicatur -, sed hic
sententias accipiamus sensus atque inuentiones plurimas atque
easdem graues. Praeterea, inquit, ut commendati simus
auditoribus, in exordio omnia illa habere debemus quae nobis uel
orationi nostrae pariant dignitatem.

SPLENDORIS ET FESTIVITATIS ET CONCINNITVDINIS MINIMVM. In
exordio, inquit, nihil splendidum, nihil diligenter accuratum
habere debemus, ne ipsa dicendi diligentia diffidentiam negotii
demonstremus. Docuit quid in principiis, quid in insinuatione,
quid generaliter in utroque obseruare debemus; quare, postquam
ostendit quid faciendum esset, praecipit rursus quid non
faciendum sit.

VITIA VERO, inquit, HAEC SVNT CERTISSIMA EXORDIORVM. Cum ait
'certissima', ostendit et supra se nonnihil de uitiis exordii
dixisse. Ait enim, SPLENDORIS ET FESTIVITATIS ET CONCINNITVDINIS
MINIMVM m exordio esse debebit. Verum haec maxima uitia
exordiorum esse dicit atque haec omnino uitanda esse praecipit:
VVLGARE, COMMVNE, COMMVTABILE, LONGVM, SEPARATVM, TRANSLATVM,
CONTRA PRAECEPTA. VVLGARE EST, QVOD IN PLVRIS CAVSAS POTEST
ACCOMMODARI, id est, quod dicitur generale principium et quod non
unius, sed omnium potest esse causarum, si sic incipias: "Iouem
ego Optimum maximum", aut "uellem, si fieri posset, iudices".

COMMVNE, QVOD NIHILO MINVS IN HANC QVAM IN CONTRARIAM PARTEM
CAVSAE POTEST CONVENIRE. Inter uulgare et commune hoc interest:
uulgare omnium controuersiarum est, commune in eadem controuersia
utriusque partis: itaque commune specie includitur, uulgare uero
generale est. Quare commune erit quod tam a nobis quam
aduersariis dici potest. COMMVTABILE, QVOD AB ADVERSARIO POTEST
LEVITER MVTATVM EX CONTRARIA PARTE DICI. Commutabile est, inquit,
quod non quidem ab aduersariis dici pro se possit ita ut a te
prolatum est, sed commutato uerbo uel addito possit in partem
contrariam commutari. LONGVM EST, QVOD PLVRIMIS VERBIS AVT
SENTENTIIS VLTRA QVAM SATIS EST [p. 201 Halm] PRODVCITVR.
Meminimus in duobus esse orationem nostram, nunc in uerbis
singulis, nunc in coniunctis, quae sententiae dicuntur. Itaque,
inquit, longum est quod nimis aut in uerbis aut in sententiis
inuolutum est. SEPARATVM, QVOD NON EX IPSA CAVSA DVCTVM EST NEC
SICVT ALIQVOD MEMBRVM ADNEXVM ORATIONI. Separatum est quod non
est proprium negotii neque eius causae qua de agitur, ut si
homicida tibi accusandus sit et tu ab adulterii facinoribus
exordium sumas. TRANSLATVM EST, QVOD ALIVD CONFICIT QVAM CAVSAE
GENVS POSTVLAT. Et supra dixit: QVARE, CVM TAM DIVERSA SINT
GENERA CAVSARVM, EXORDIRI QVOQVE DISPARI RATIONE IN VNO QVOQVE
NECESSE EST. Ergo translatum est, inquit, cum ignorato genere
causae aut dociles pro attentis aut attentos pro beniuolis
faciendos nobis iudices putamus. CONTRA PRAECEPTVM EST, QVOD
NIHIL EORVM EFFICIT, QVORVM CAVSA DE EXORDIIS PRAECEPTA
TRADVNTVR. Contra praeceptum est, inquit, quod iudicum animos
sibi non comparat, interdum etiam infestos facit. Quare finitis
exordii praeceptis nunc nobis de narratione dicendum est.

19. NARRATIO EST RERVM GESTARVM AVT VT GESTARVM EXPOSITIO.
Definit quid sit narratio. In definitione uero, ut saepe iam
diximus, omnia quae ad rem definiendam pertinent colligi atque
includi debent. Quare quoniam non tantum illa narrantur quae uere
gesta sunt, sed etiam illa quae non sunt gesta sed geri
potuerunt, ideo ait 'narratio est rerum gestarum aut ut gestarum
expositio'. Gestarum expositio est negotiorum ciuilium et
historiarum; ut gestarum rerum expositio est comoediarum,
fabularum et thematum, quae in auditorio dicuntur. Ergo tria
genera narrationis esse dicit; unum quod sit in causae
expositione, ut est illud: "C. Quintius frater huiusce P. Quintii
fuit", et huic similia. Verum quoniam narratio causae non id
solum agit, ut res gestas explicet, uerum etiam multa futuris
praestruit quaestionibus, animaduertamus ut Cicero utrumque
complexus sit. IN QVO IPSA CAVSA, inquit - hoc ad rerum
expositionem - ET OMNIS RATIO CONTROVERSIAE CONTINETVR: hoc ad
quaestiones pertinet. Ergo unum narrationis genus est, in quo
ipsa causa et omnis ratio controuersiae continetur; aliud genus
narrationis est, quod extra causam est, sed ad causam facit, ut
est illud: "Agonis est quaedam Lilybitana liberta Veneris
Erycinae". Haec narratio extra causam est - agitur enim qui magis
debeat accusare - sed tamen ad causam facit: locus enim
introducitur in quo se Caecilius iniuriam a Verre passum esse
commemorat, qua se laesum accusare debere contendit. Verum haec
narratio extra causam quattuor modis fit: aut criminationis causa
aut similitudinis aut delectationis aut amplificationis.
Criminationis causa fit, ut: "Dio quidam fuit Halaesinus; P.
Asellus mortuus est C. Sacerdote praetore". Similitudinis causa
fit, ut est illud: "sic iste multo sceleratior et nequior [p. 202
Halm] quam ille Hadrianus, aliquanto etiam felicior fuit".
Digressio et haec uideri potest, sed non est, quia non
interponitur narratio, quae causae est. Delectationis causa fit
non alienae ab eo negotio quo de agitur, ut si prata, si nemora,
si fontes riuosque describas et hanc ipsam descriptionem ad
causam adplices. Amplificationis causa fit, ut est illud de
Eriphyla, quae uisum ornamentum adamauit; amplificat crimen
Verris, quod cum illam rem uisam adamauerit, Verres multa etiam
non uisa concupierit. Ergo secundum genus narrationis hoc est,
quae digressio dicitur, quae fit aut criminationis aut
similitudinis aut delectationis aut amplificationis causa.
Tertium genus narrandi est quod extra oratorem est. Hoc est, quod
ait remotum a ciuilibus causis - est autem poetarum uel
historiographorum -, dat tamen cursim etiam in hanc narrationem
praecepta. Haec, inquit, narratio remota a ciuilibus causis duo
membra habet: nam aut propter negotia exponenda sumitur aut
propter personas exprimendas, quod est comoediographorum uel
tragoediographorum. Versidici uero in utroque uersantur; nam
Vergilius Aeneae et mores et facta describit. Ergo haec narratio
extra oratorem in duo diuiditur, in negotia et in personas. Verum
illa narratio quae in negotiis est tres habet partes: fabulam,
historiam, argumentum. Fabulam dicit esse quae nihil ueri nec
ueri simile continet, et dat exemplum: CVIVSMODI EST: "angues
ingentes alites, iuncti iugo".

Verum hic quaestio est, cum in definitione generali narrationis
dixerit ‘narratio est rerum gestarum aut ut gestarum expositio',
cur in fabulae definitione, quae utique, quoniam et ipsa narratio
est, generi similis esse debuit, ait FABVLA EST, IN QVA NEC
VERAE NEC VERI SIMILES RES CONTINENTVR? Deinde HISTORIA EST,
inquit, QVAE RES VERAS CONTINET, SED A NOSTRA MEMORIA REMOTAS, et
dat exemplum: QVOD GENVS: "Appius indixit Chartaginensibus
bellum". Argumentum est quod quidem non est factum, sed faeri
potuisse creditur, ut in Terentio adulescentis uita narratur:
"nam is postquam excessit ex ephebis, Sosia". Negotii ergo
narratio tres partes habet, fabulam, historiam, argumentum.
Fabula nihil ueri nec ueri simile continet, historia uerum,
argumentum non uerum, sed ueri simile.

Illa autem narratio quae uersatur in personis exprimendis, talis
esse, inquit, debet, ut in narratione rerum uis et animos
personae agentis ostendatur, [p. 203 Halm] et dat exemplum de
Terentio, ubi Demeae et Micionis senum persona morum contrario
secernitur: "uenit ad me saepe clamitans: Quid agis, Micio? Cur
perdis adulescentem nobis?" et reliqua. In his omnibus rigor et
austeritas personae obiurgantis ostenditur. Verum ne nos
perturbet quod et in illa narratione quae in negotiis est saepe
etiam persona describitur (nam describitur Catilina, describitur
Sertorius et reliqui), et in illa rursus narratione quae de
personis est gesta etiam narrantur; non, inquam, nos perturbent,
quia mixta sunt, sed animaduertere debemus quid propter quid
dicatur.

Saepe enim persona describitur ut negotium patescat, saepe gesta
narrantur ut apertius, qualis sit persona, uideatur. Sed ad
praeceptum narrationis illius reuertitur quae ipsam causam
continet, et totius controuersiae narrationem.

20. OPORTET IGITVR EAM TRIS HABERE VIRTVTES, VT BREVIS, VT
APERTA, VT PROBABILIS SIT. Tres uirtutes sunt narrationis, ut
breuis sit narratio, ut aperta, ut probabilis, uerum ut haec tria
semper omnia sint, non unum aliquod ex tribus. Itaque istae
uirtutes narrationis, licet et aliis partibus orationis
conueniant, narrationis tamen sunt propriae; aliarum autem
partium orationis uirtutes narrationi conuenire non possunt.
Quaelibet reprehensio, quaelibet confirmatio, quaelibet
criminatio potest habere haec tria, sed quasi aliena; ipsae autem
quae habent narrationi non conueniunt, ut inductiones, ut
ratiocinationes et reliqua huius modi, quae fidei sunt, non
adfectus. Igitur tres istae uirtutes <et> narrationi oratoriae
conuenire possunt et illi narrationi, quae extra ciuiles causas
est. Namque historia et breuis esse debet in expositione et
aperta et probabilis, ut Sallustius sibi omnia in Catilina
tribuit: "quam uerissime potero, paucis absoluam", cum aliis
historiographis singula tradidisset in libro primo Historiarum:
dat Catoni breuitatem, "Romani generis disertissimus paucis
absoluit", Fannio uero ueritatem. Sed ante quam dicamus, ut
breuis narratio fiat, ut aperta, ut probabilis, principio
docendum uidetur quid sit narratio oratoria, quid agat uel quo
distet a reliquis partibus orationis. Oratio quae negotium
explicat atque insinuat audienti narratio dicitur, explicans quid
gestum sit aut per uerum aut per ueri simile, id est, aut per id
quod gestum est, aut per id quod geri potuit; quae oratio
tametsi partibus ratione plenis inclinet in actoris commodum, non
tamen ad pugnam continuo easdem partes ducit; negotium enim
iudici insinuatur, non pars negotii. Agitur enim ut causam iudex
norit; causa uero duarum partium est. Sed subtilitas exponentis
aliquid, quod suae parti prosit, insinuat; nam iudex sic ab uno
audit, quasi extra partes. Et uere is optimus patronus in
narrando qui ita narrat ut et aduersarius ita narrare potuisse
credatur; uerum talis oratio esse non potest, cum crimina [p. 204
Halm] proponuntur. Quibus in propositionibus etsi dicatur 'ille
fuit, illud consecutum est' et cetera similia, tamen narratio non
est, quoniam haec omnia ad criminationem continuo ducuntur et
non id agitur in hac oratione, ut iudex sciat causam, sed ut
audiat crimen admissum. At in narratione cum causa omnis fuerit
explicata, tunc crimen aut ab accusatore proponitur post
narrationem quasi intentio, aut a defensore quasi quaestio, ut
purgetur: 'Sextus Roscius occisus est'. Accusator dicit a falio,
Tullius negat: hinc esse criminatio potest et defensio.
Insinuatur iudici per narrationem totum negotium, ubi, quando,
quo modo Sextus Roscius sit occisus. Hoc utraque pars dicat
necesse est; huic singuli subtiliter interiaciunt id quod parti
suae prodesse possit, non pugnae modo, sed adiuncta ueri
similitudine, ut ita narret quasi et aduersarius eodem modo
narrare possit. Explicito negotio causaque cognita incipit
aduersarius dicere quod Sextum Roscium filius interemit, et haec
est crirninatio. Si autem defensor est, proponit crimen quasi
quaestionem, 'occidisse patrem Sextus Roscius arguitur', et
adfert argumenta quibus hoc possit dissoluere. Ita in dictionibus
aliis criminationes intelleguntur uel propositiones criminum,
cum oratio exponendi quodammodo implicatam secum habet
intentionem, ut 'occidisti' aut 'tulisti'. At ubi narratio est,
post narrationem dicuntur, sed tamen in narratione significantur
iudici, non aperte ab oratore dicuntur. BREVIS ERIT, SI VNDE
NECESSE EST, INDE INITIVM SVMET, NON AB VLTIMO REPETETVR. Dixit
supra narrationem oratoriam tres uirtutes habere debere, ut
breuis sit, ut aperta, ut probabilis; nunc docet breuis narratio
quem ad modum esse possit, et breuis pro qualitate negotii.
Breuis, inquit, erit si initium sumas a rebus necessariis, non ab
ultimo; ut puta, si nobis bellum Troianum narrandum sit, debemus
a raptu Helenae incipere, non a Leda, quae Helenam genuit. Ergo
praecepta dat in breuem narrationem, quae in principio
narrationis, quae in fine, quae in medio seruare debeamus; atque
hoc praeceptum de initio narrationis est, quod ait: 'breuis erit,
si unde necesse est, inde initium sumet, non ab ultimo
repetetur'. ET, SI CVIVS REI SATIS ERIT SVMMAM DIXISSE, EIVS
PARTES NON DICENTVR. Vt puta, cum sufficiat dicere 'occidit', nos
dicamus 'et uoluit et potuit et occidit', cum harum partium
summa sit ' occidit', et hoc dixisse sufficiat; uerum hoc
praeceptum de medio narrationis esse potest. ET SI NON LONGIVS,
QVAM QVOD SCITV OPVS EST, IN NARRATIONE PROCEDETVR. Id est, si
narres quo usque narrandum est, non etiam illa narrentur, quae
iam in tractatus cadunt, ut puta: 'quidam fortiter fecit, petit
praem¸ nomine aerarii dimidium; contra dicitur'. Narrandum est
quemadmodum fortiter fecerit, non etiam quemadmodum ad ciuitatem
regressus sit et quemadmodum praemium petierit et quemadmodum ei
contra dictum sit. Verum hoc praeceptum de fine narrationis est.
ET SI IN NVLLAM REM ALIAM TRANSIBITVR. Scilicet ut illa tantum
narres quae [p. 205 Halm] ad causam pertinent, non etiam aliqua
quae extra sunt et quae ad negotium minime pertinent.

ET SI ITA DICETVR VT NONNVMQVAM, EX EO QVOD DICTVM SIT, ID QVOD
NON SIT DICTVM INTELLEGATVR. Vt posita secunda quae sunt sua
prima declarent. Si dicas 'inde cum reuersus essem', utique cum
dicis 'reuersus', ostendisti etprofectum nescio quo et
peruenisse, postremo reuersum. ET SI NON MODO ID QVOD OBEST,
VERVM ETIAM ID QVOD NEQVE OBEST NEC ADIVVAT PRAETERIBITVR. Etenim
qui breuitati studet, non modo illa in narratione praeterire
debet quae obfutura sunt, uerum etiam illa quae nihil profutura.

ET SI SEMEL VNVMQVIDQVE DICETVR. Id est, ut non modo illa
praetereantur quae aut obfutura sunt aut nihil profutura, uerum
etiam illa quae prosunt ut semel dicantur, non bis aut amplius.
ET SI NON AB EO QVO IN PROXIME DESITVM ERIT DEINCEPS INCIPIETVR.
Praeceptum omne duplex est: nunc enim ostendit quid faciendum
sit, nunc quid non faciendum. Ita hic Cicero in superioribus
ostendit quid esset in narratione faciendum, nunc ostendit quid
sit non faciendum. 'Et si non ab eo', inquit, 'quo in proxime
desitum erit, deinceps incipietur', id est ne a re illa quam
nuper diximus ad aliam rem sumamus exordium; si dicas 'profectus
urbe sum, et cum essem profectus, ad uillam ueni, et cum
uenissem'. Quare is qui breuiter narraturus est iterare nihil
debet. AC MVLTOS IMITATIO BREVITATIS DECIPIT, VT, CVM SE BREVES
PVTENT ESSE, LONGISSIMI SINT, CVM DENT OPERAM VT RES MVLTAS BREVI
DICANT. Saepe, inquit, etsi dictio in uerbis breuis est, tamen
longa efficitur, cum non necessariae res in narratione ponuntur.
Quod ut nos non praetereat, primo nobis discendum est,
quemadmodum possimus intellegere quod ubicumque dicta sint
singula uerba significant re suas singulas, ut 'sedet, currit,
eo, uenio'; item copulatio rationabilis uerborum plurimorum unam
res continet, maxime autem si in narratione sit, cum praemissa
uerba tertia persona concludit, ut: "M. Lepido cum omnibus copiis
Italia pulso segnior neque minus grauis et multiplex cura patres
exercebat". Haec tertia persona unam rem fecit omnium
superiorum. Itaque in oratione tot res erunt quot erunt tertiae
personae. Ergo in hac oratione: 'accessi ad aedes, puerum
euocaui, respondit, quaesiui dominum, domi negauit esse', tertia
persona est 'respondit'. Iam igitur una res est; fit autem
altera, cum ait 'domi negauit esse'. Quare cum sufficeret 'domi
negauit esse', abundauit rebus superfluis quia dixit ante
'respondit'. Ita ergo multos imitatio breuitatis decipit, qui cum
res breuissime dicant, tamen, quia plures quam oportet dicunt,
incipiunt breues non esse. Quamobrem, inquit, si breues esse
uolumus, non solum uerba non necessaria praeterire debemus, sed
etiam res.

APERTA AVTEM NARRATIO POTERIT ESSE, SI, VT QVIDQVE PRIMVM GESTVM
ERIT, [p. 206 Halm] ITA PRIMVM EXPONETVR. Dixit quemadmodum
breuis narratio esse possit; nunc quemadmodum aperta esse possit
exponit. Illud autem praescire debemus, quod et in apertam
narrationem illa dat praecepta quae et in breuem. Hic etiam quid
in principio apertae narrationis, quid in fine, quid in medio
facere debeamus ostendit. Nunc itaque totam complectitur
narrationem, cum ait 'aperta autem narratio potent esse, si ut
quidque primum gestum erit, ita primum exponetur', scilicet ut
non peruerso narrandi ordine fiat iudicibus in cognitione
confusio. ET RERVM AC TEMPORVM ORDO SERVABITVR. Scilicet ne id
primum narres quod postea factum est; quod si feceris, et in
rerum et in temporis ordine deliquisti. VT ITA NARRENTVR, VT
GESTAE RES ERVNT AVT POTVISSE GERI VIDEBVNTVR.

Hoc est quod ait supra in definitione narrationis: 'narratio est
rerum gestarum aut ut gestarum expositio', id est uera et ueri
similis HIC ERIT CONSIDERANDVM, NE QVID PERTVRBATE, NE QVID
CONTORTE DICATVR. Vt in praeceptis breuis narratinis primo
ostendit quid faciendum esset, deinde quid non faciendum, ita et
hic ostendit primo quid faciendum esset, nunc quid non faciendum.
'Considerandum', inquit, erit 'ne quid perturbate dicatur', id
est, si rerum ac temporum in narratione ordo mutetur. Deinde 'ne
quid contorte', id est cum interdum non facilis transitus ac
directus existat obscurus.

NE QVAM IN ALIAM REM TRANSEATVR. Ne omissis rebus ad praesens
negotium pertinentibus non narranda atque aliena narremus. Hoc
praeceptum etiam de breui narratione dedit: 'et si in nullam rem
aliam transibitur'. NE AB VLTIMO REPETATVR. Ita ut supra de breui
narratione: 'si unde necesse est, inde initium sumet, non ab
ultimo repetetur'. Verum hoc praeceptum etiam hic de initio
narrationis est.

NE AD EXTREMVM PRODEATVR. Ita ut supra de breui narratione: 'et
si non longius, quam quod scitu opus est, narrando procedetur'.
Verum hoc praeceptum etiam hic de fine narrationis est.

NE QVID, QVOD AD REM PERTINEAT, PRAETEREATVR. Hoc uitium mediae
narrationis, ita ut principii uitium est si ab ultimo repetatur,
finis autem si ad extremum prodeatur. Deinde concludit: illa,
inquit, omnia de breui narratione praecepta etiam in aperta nobis
seruanda sunt. Nam ut aperta possit esse narratio, breuis debet
esse. Nam saepe, inquit, narratio non intellegitur, id est,
aperta non est longitudine magis quam obscuritate. Ergo ut aperta
sit narratio et ut intellegatur, minime longa, id est breuis
esse debebit. Praeterea, quit, ut apertam habeamus narrationem,
uti, inquit, dilucido ac de proximo petito sermone debemus.

21. PROBABILIS ERIT NARRATIO, SI IN EA VIDEBVNTVR INESSE EA QVAE
SOLENT APPARERE IN VERITATE. Secundum ordinem diuisionis suae,
postquam de breui et aperta narratione tractauit, nunc incipit de
narratione probabili disputare.

Probabilis, inquit, erit narratio, si in ea fuerint illa omnia,
quibus solet ueritas inueniri; nam in his septem omnis ad fidem
argumentatio continetur: [p. 207 Halm]


{Fig: IMG 2 }

Septem illa superiora, quis, quid, cur, ubi, quando, quemadmodum,
quibus adminiculis, omnes artium scriptores tractarunt et in
praeceptis suarum artium reliquerunt. Verum Cicero rerum ac
temporum personarumque considerans naturam addidit illis omnibus
octauam opinionem, et recte. Res enim omnes non per se sunt neque
ex natura ualent, sed opinione; neque enim, cum dicimus tunicam,
per se ipsam intellegimus tunicam esse qua uestimur, sed quia
nostra nobis opinione persuasum est, cum audierimus tunicam,
intellegimus rem esse qua uestimur; et reliqua similiter
colligere possumus. Ergo Cicero omnia dicit. Haue uero opinionem
in tribus plenam esse dicit, si id quod dicimus, a nostra natura
non abhorreat, id est ab eorum natura pro quibus agimus, scilicet
ne de pudicitia agat leno, de castitate meretrix; quod si fit,
probabilis narratio non erit. Deinde ut id quod agimus a populi
more non abhorreat, scilicet ne contra consuetudinem audientium
loquaris, si apud Romanos narres contra iustitiam et si apud
Scythas mores barbaros reprehendas. Postremo, si id quod agimus,
cum eorum quicumque audiunt iudicaturi opinione consentiat.
Itaque narrationem probabilem esse dicit si in ea sint septem
illa: quis, quid, cur, ubi, quando, quemadmodum, quibus
adminiculis. Sed cum omnia hic posuerit, unum non posuit, id est
modum, quod est 'quemadmodum' : et recte modum inter praecepta
probabilis narrationis non posuit. Non enim in modo fides fit,
sed magis auxesis criminis. Et quoniam praecepta haec et ad
coniecturam accommodanda erant, ubi factum negatur, merito modus
esse non debuit, quia modus non excutitur, nisi factum
conceditur. Cum autem in coniectura, ubi factum negatur, omnino
esse non potent, multo magis alibi modus non erit. Si autem in
reliquis statibus fuerit auxesis facti erit, non probabilis
expositio. Ergo hic uideamus septem illa absque solo modo.
Persona, SI PERSONARVM DIGNITATES SERVABVNTVR; causa, SI CAVSAE
FACTORVM EXSTABVNT; facultas, SI FVISSE FACVLTATES VIDEBVNTVR;
tempus, SI TEMPVS IDONEVM; IOCVS, SI LOCVS OPPORTVNVS. Videamus
et opinionem, quae his omnibus a Cicerone addita est: SI RES ET
AD EORVM QVI AGENT NATVRAM ET AD VVLGI MOREM ET AD EORVM QVI
AVDIENT OPINIONEM ACCOMMODABITVR. SI PERSONARVM DIGNITATES
SERVABVNTVR. Non honres, sed prout quaeque digna sit. SI TEMPVS
IDONEVM, SI SPATII SATIS. Duo sunt tempora, unum per spatium, id
est per interuallum, aliud per opportunitatem. Spatium est ut
unus, alter, multi dies, menses, anni. Opportunitas est occasio
ex hominum [p. 208 Halm] actibus facta, ut bellum, pax, ludi,
seditio. Hoc est ergo quod ait 'si tempus idoneum, si spatii
satis'. Iam cum ait 'si tempus idoneum' ostendit tempus esse per
opportunitatem.

ILLVD AVTEM IAM PRAETEREA CONSIDERARE OPORTEBIT, NE AVT CVM OBSIT
NARRATIO, AVT CVM NIHIL PROSIT, TAMEN INTERPONATVR, AVT NON LOCO
AVT NON QVEMADMODVM CAVSA POSTVLET NARRETVR. Supra docuit quae
in narratione seruanda sint et quemadmodum facienda; nunc in
ipsam narrationem quattuor praecepta dat. Quaestio est enim an
ubique narrandum sit; deinde, si narrandum, quo loco narrandum;
postremo, si ita narretur quemadmodum causa postulet. Non ubique
narrandum est, inquit; etenim cum obest narratio praetereunda est
et cum nihil prodest praetereunda est. Deinde, inquit, uidendum
est quo loco narrandum sit; saepe enim post argumenta narrandum
est, ut Cicero in Miloniana fecit. Postremo secundum causae genus
narrandum est, ut quod non est praetereundum non praetereas,
quod praetereundum praetereas. OBEST TVNC, CVM IPSIVS REI GESTAE
EXPOSITIO MAGNAM EXCIPIT OFFENSIONEM. Obest, inquit, narratio,
si, cum aperis atque insinuas rei gestae qualitatem, necesse
habet tibi auditorem reddere infensum. Quod cum contingit, non
contexte, inquit, narrare debebis nec causam omnem indicare, sed
singulas causae partes proponere et his statim argumenta
supponere ut res dubia fidem pro agentis accipiat uoluntate.

Praeterea, inquit, et cum nihil prodest narratio praeteriri
debet. Nihil autem prodest narratio cum ita ab aduersariis causa
iudicibus exposita est ut a nobis aliter narrandum non sit.

Denique iam supra diximus interdum non opportun loco poni
narrationem. Verum hoc genus praecepti differt in id tempus quo
de dispositione dicturus est.

NON QVEMADMODVM CAVSA POSTVLAT NARRATVR CVM AVT ID QVOD
ADVERSARIO PRODEST DILVCIDE ET ORNATE EXPONITVR, AVT ID QVOD
IPSVM IVVAT OBSCVRE DICITVRET NEGLEGENTER. Praeuaricatio duobus
modis fit, si utilia nostrae causae cum obscuritate dicamus, aut
utilia aduersariorum manifeste atque aperte proferamus. Verum
haec tunc uitia sunt, si cum id facimus nihil nobis prodest:
saepe enim prodest ut tali praeuaricatione aliud, quod uolumus,
obtinere possimus. Nam ut obtineat Dauus ne Chremes det filiam
Pamphilo, aperte narrat id quod contra Pamphilum poterat uideri,
illum peregrinam amare et filium ex ea suscepisse. Nunc secundum
ordinem positae orationis ad partitionis praecepta ueniamus.

22. RECTE HABITA IN CAVSA PARTITIO INLVSTREM ET PERSPICVAM TOTAM
EFFICIT ORATIONEM. Antequam de praeceptis partitionis dicamus,
prius dicendum uidetur quid intersit inter partitionem et
diuisionem: partitio est totius causae per partes constitutio,
diuisio est rerum sub partitione iacentium. Verum hic hoc
animaduertendum est, ut definitionem partitionis non ab eo 'quid
sit', sed ab eo 'quid faciat', collegerit: 'recte', inquit,
'habita in causa partitio inlustrem et perspicuam totam efficit
orationem'. Narrationis porro lo definitionem ab eo, quid sit,
scimus esse collectam: 'narratio est rerum gestarum aut ut
gestarum expositio'. Dicit itaque partitionem duas habere partes,
distributionem et aliam quae ostendit quid aduersarii
confiteantur et quid in contentione uersetur. Verum utrarumque
harum partium duplex effectus. [p. 209 Halm] Aperit causam et
controuersiam constituit: aliud est enim quo aperitur causa,
aliud quo constituitur controuersia. Namque aperitur causa et
narratione, in qua etiam si intellegitur quae sit controuersia,
non tamen ab oratore constituitur: constituere est enim proponere
et dicere quid in controuersia sit. Ergo in narratione aperitur
causa, non constituitur controuersia. At in partitione tametsi
aperitur causa, tamen et constituitur controuersia, ut non unum
sit sed utrumque fiat. Nam aperit utique causam quia partitur,
quamquam alio modo aperit quam in narratione: cum enim dicit
'dicturus sum de illo', aperta causa est partitione. Hoc in
distributione; item in alia partitione, cum dicitur 'illud
manifestum est, non negatur; illud negatur', utique aperitur
causa, sed partitione, ut diximus; in eo tamen et
constituiturcontrouersia, cum quid in confessione sit docetur,
quid in negatione. Alia autem partitio, quae distributio
nuncupatur, potest aperire tantum causam res enumerando; at cum
uel uerba iunguntur uel oratio quae dicat de his esse dicendum,
tunc constituitur controuersia: 'quaestor Verres fuit, legatus,
praetor urbanus, praetor Siciliensis'. Hoc solum dicere aperire
causam est, sed partitione per distributionem. At uero illud
adiungere: "quare haec erit quadripertita distributio totius
accusationis meae", hoc est constituere controuersiam. Itaque, ut
diximus, partitio species habet duas, unam quae quid cum
aduersariis conueniat docet et quid in controuersia sit, alteram
quae distributionem habet membrorum in reliquam orationem. Illa
superior species cum proposuerit quid conueniat, id ipsum ad se
inclinat, ut pro se faciat id quod aduersarius confitetur; postea
uero subiungit id quod sit in controuersia. Fecit hoc Cicero pro
Tullio: "dicam", inquit, "uim factam a P. Fabii familia;
aduersarii non negant". Hic proposuit quod aduersarii fateantur.
Deinde ipsum pro se fecit dicendo: "damnum datum esse M. Tullio
concedis; uici unam rem". Item adiunxit alteram partem, in qua
confessionem docet, cum dicit: "ui hominibus armatis non negas;
uici alteram". Post, quid in controuersia sit proponit, cum
dicit: "dolo malo factum negas; de hoc iudicium est". Sed quoniam
non in omni negotio aduersarius fatetur, illa altera adhibenda
partitio est quae distributio nuncupatur, ubi totius causae
membra ponuntur. Verum haec membra aut ea sunt quae uere in eodem
negotio continentur, ut in Verrinis de quaestura, legatione,
praetura urbana, praetura Siciliensi, quam quadripertitam
distributionem totius accusationis suae Tullius esse dixit; item
illa distributio de frumento, quam fecit dicendo emptum,
decumanum, aestimatum. Aut si partitio de ipsa causa non sumitur,
ea membra ponit orator, quae ipse ingenio inuenit et sibi
dicenda constituit, non ex negotii factis ad causam sumptis sed
argumentatione oratoris in causa conlocatis, ut in diuinatione:
"Ego sic intellego, cum de pecuniis repetundis quaestio sit, si
nomen cuiuspiam [p. 210 Halm] deferatur, haec duo in primis
spectari oportere, quem maxime actorem uelint hi qui eas iniurias
passi sint et quem minime uelit is qui eas iniurias fecisse
arguatur". Item pro Sexto Roscio, cum unum crimen sit parricidii
ac propterea unum negotium, partitur tamen Tullius non causam,
sed orationem, diducendo in crimen, audaciam et potentiam:
"criminis confictionem accusator Erucius suscepit, audaciae
partes Roscii sibi depoposcerunt, Chrysogonus autem potentia
pugnat".

ALTERA EST IN QVA RERVM EARVM DE QVIBVS ERIMVS DICTVRI BREVITER
EXPOSITIO PONITVR. Partitionis duae partes sunt, una quae quid
cum aduersariis conueniat indicat et quid in controuersia sit
demonstrat, altera quae dicitur distributio. Haec eadem duplex;
nam aut ea membra continet quae in causa sunt, aut ea quae
ingenio fingit orator.

QVIBVS DICTIS INTELLEGAT FORE PERORATVM. Praecipit ut partitione
completa nihil amplius dicamus praeter conclusionem.

QVAE PARTITIO QVID CONVENIAT ET QVID NON CONVENIAT OSTENDIT. In
hac partitione id quod aduersarius confitetur ad causae nostrae
commodum nos docet inclinare debere. Et dat exemplum, si dicat
accusator: 'matrem occisam ab Oreste filio constat'. Iam cum ait
'matrem a filio constat occisam', id quod aduersarius confitetur
ad se inclinat; consideratione enim sanguinis non uidetur
debuisse a filio mater occidi. Deinde si dicat Orestes uel eius
defensor 'constat a Clytaemestra Agamemnonem occisum',
confessionem aduersarii sine dubio ad se inclinat; consideratione
enim iuris occidi maritus ab uxore non debuit. Iam quid in
controuersia sit, ex iudicatione colligitur, id est an recte
Orestes matrem occiderit, cum illa patrem occiderit Orestis.
Quare accusatoris talis erit partitio: 'interfectam matrem a
filio cum aduersario mihi conuenit, cum illa occiderit
Agamemnonem; an a filio occidi debuerit, quaestio est'. Rei uero
talis erit partitio: 'interfectum a Clytaemestra Agamemnonem
conuenit; an a filio Clytaemestra debuerit occidi, quaestio est'.
QVAE AVTEM PARTITIO RERVM DISTRIBVTAM CONTINET EXPOSITIONEM,
HAEC HABERE DEBET BREVITATEM, ABSOLVTIONEM, PAVCITATEM. Iri omni
distributione, siue quam habet orator in membris negotii siue
quam in membris quae ipse format et fingit dicenda, seruare debet
haec tria, breuitatem, absolutionem, paucitatem. Breuitas in
uerbis est, absolutio in toto, paucitas in generibus.

BREVITAS EST, CVM NISI NECESSARIVM NVLLVM ADSVMITVR VERBVM. Vt
sic partiamur: 'dicemus de decumano frumento, deinde de empto,
postremo de aestimato', non 'dicemus de decumano frumento,
deinde, ubi maius est crimen, de eo quod solet publicis pretiis
comparari, postremo, ubi nihil auaritia Verris intactum reliquit,
dicemus etiam de aestimato frumento'. Haec itaque superflua
uerborum in breuitate partitionis uitare debemus, ut animus
auditoris non uerbis sed rebus potius occupetur.

[p. 211 Halm] HAEC IN HOC GENERE IDCIRCO EST VTILIS. In hoc
genere, id est in distributione, breuitas utilis est ad animos
auditorum non uerbis, sed rebus potius occupandos.

ABSOLVTIO EST, PER QVAM OMNIA, QVAE INCIDVNT IN CAVSAM, GENERA DE
QVIBVS DICENDVM EST AMPLECTIMVR IN PARTITIONE. Absolutionem tunc
facimus, si omnia quae incidunt in causam partientes ponamus.
Haec quae incidunt omnia nunc speciebus confici possunt, nunc
generibus. Quoniam autem specierum maior est multitudo, angustior
generum uis et natura, quippe cum genus multas in se spedes
teneat, qui facit partitionem de speciebus omnibus causae
incidentibus, absolutionem quidem seruat quod omnes species in
partitione proponit, sed peccat quod specierum latior distributio
est et in partitione amplius quam quattuor partes omnino esse
non debent. Ergo ut absolutio melius in distributione seruetur,
species illae ad genera referendae sunt, ut paucis generibus cum
species omnes complexi fuerimus, absolutionem conficiamus, quod
omnia, et paucitatem, quod genera collocamus. Omnia, inquit,
genera quae incidunt in causam in distributione conlocare
debemus, ne aut utile aliquod genus praetereamus aut postea
causae, quod est uitiosius, inferamus.

PAVCITAS IN PARTITIONE SERVATVR, SI GENERA IPSA RERVM PONVNTVR
NEQVE PERMIXTE CVM PARTIBVS IMPLICANTVR. Tunc, inquit, pauca in
partitione conlocamus, cum quid sit genus, quid sit species iam
scimus, ne cum generibus species implicemus. Itaque si studere
uolumus paucitati, etiam genera pauca in partitione conlocare
debemus.

NAM GENVS EST QVOD PLVRES PARTES AMPLECTITVR, VT ANIMAL, PARS EST
QVAE SVBEST GENERI, VT EQVVS. SED SAEPE EADEM RES ALII GENVS,
ALII PARS EST; NAM HOMO ANIMALIS PARS EST, THEBANI AVT TROIANI
GENVS Ὄí Graeci substantiae et accidenti genus ponunt, sed non
bene; pars enim omnis generi suo similis esse debet. Substantia
porro res est quae aliis rebus subest capax accidentium
qualitatum; deinde accidens est et quod in substantiam cadit.
Quare, quoniam illud superius ὄí utrumque esse non potest, non
recte substantiae et accidenti genus factum est. Ergo, quoniam
praecipimus, ut species generi semper similes esse debeant,
uideamus, ubi hic Cicero quasi uideatur errasse; nam posuit
hominem respectu duplici, ut ad inferiora genus sit, ad superiora
species. Huic animal praeposuit, ut speciem faceret id quod
homo; cum id ipsum genus uellet ostendere quod homo est, subiecit
huic speciem, 'Troianum', Thebanum'. Nonne uidetur esse uitiosum
quod cum homo substantia sit, Troianus autem uel Thebanus
accidens? Etenim parum recta subiectio est sub eo quod substantia
sit, id quod est accidens conlocari; nam rectum illud praeceptum
est in faciendis generibus et speciebus et indiuiduis, rem aut
substantialem in omnibus esse seruandam aut accidens, ut cum in
genere sit substantia, et in genere et in specie et in indiuiduo
sit. Animal namque substantia est. Huic cum suppono speciem,
substantia esse debet; suppono autem hominem. Item cum suppono
homini Ciceronem, substantiam pono: sic factum est ut in omnibus
substantia seruaretur. [p. 212 Halm] Pari ratione si id quod
genus est, accidens fuerit, etiam speciem accidens debeo
conlocare, pariter et indiuiduum; ut, genus ponam 'colorem';
accidit enim color corpori; huic cum suppono speciem, 'album uel
nigrum', intellego et hoc quoque accidens esse. Eritque etiam
similis ratio, cum sub albo pono hoc album, quod est indiuiduum;
indiuiduum est enim quod oculis digitoque monstratur. Ergo et
album et color accidentia cuncta sunt, corporis scilicet,
quamobrem Troianus et Thebanus accidentia sunt; accidunt enim
substantiae cuilibet, aut homini aut equo. Cicero uero hominem
ponit, id est substantiam, et recte facit huic genus dando
animal; namque animal substantia est. Non recte autem, cum homini
speciem supponeret, Thebanum et Troianum subposuit, quoniam
haec, ut diximus, accidentia sunt. Sed hoc frustra in quaestionem
uenit; licet enim id, quod accidens est, poni in substantiam cum
eo ipso sibi copulato cui supponitur, ut puta, homo, ut diximus,
animalis species est, hominis uero species est Thebanus, quod
est accidens, hic non Thebanum solum audire debeo, sed hominem
Thebanum, ist simul cum Thebano et hominem audiendo faciam id
quod est accidens substantiale. Quare Cicero recte hominem
animalis speciem posuit, et genus Thebani aut Troiani, hominis
scilicet. Itaque, inquit, ideo diligentius genera et spedes
generum definire uolumus, ut intellectis aperte generibus, quo
breuior sit partitio, etiam genera pauca in partitione eadem
conlocemus.

23. NAM QVI ITA PARTITVR: OSTENDAM PROPTER CVPIDITATEM ET
AVDACIAM ET AVARITIAM ADVERSARIORVM. In partitione quae dicitur
distributio tria semper dicit esse seruanda: breuitatem,
absolutionem, paucitatem. Breuitas in uerbis est, absolutio, ut
omnia genera quae in causam incidunt in partitione ponamus,
paucitas, ut sola rerum genera, quae partium sunt, absque
partibus suis in partitione ponamus, et quae genera partes
aliorum generum esse non posint. Nunc itaque de paucitate
tractatus est, et dat exemplum uitiosae distributionis, id est in
qua genus et pars eius simul posita sunt. 'Nam qui ita', inquit,
'partitur: ostendam propter cupiditatem et audaciam et auaritiam
aduersariorum', is, inquit, errauit; etenim paucitatem seruare
nesciuit, si quidem non sola rerum genera posuerit, sed et genus
et partem generis; cupiditas enim genus est, pars cupiditatis
auaritia. Ergo in superioribus quid faciendum esset ostendit,
nunc quid non faciendum, et haec fere bipertita praeceptorum
omnium disciplina est.

HOC IGITVR VITANDVM EST. Vt sciamus nunc illud praecipi quod
faciendum non sit.

QVOD SI QVOD IN GENVS PLVRES INCIDVNT PARTES, ID CVM IN PRIMA
PARTITIONE CAVSAE ERIT SIMPLICITER EXPOSITVM. Genera, inquit,
ipsa rerum in partitione ponenda sunt, sed, si cui generi partes
suas fuerit necesse supponi, postquam, inquit, partitionem
coeperimus exsequi et ad id genus uenerimus, tunc nos partes eius
conuenit explicare; in partitione tamen partes generi iungere
non debemus. In tractatibus quaestionum debemus de generis
partibus disputare.

ATQVE ILLVD QVOQVE PERTINET AD PAVCITATEM. Quoniam de paucitate
tractatus est, ATQVE ILLVD QVOQVE PERTINET AD PAVCITATEM, inquit,
NE PLVRA QVAM [p. 213 Halm] SATIS EST NOS DEMONSTRATVROS ESSE
DICAMVS, HOC MODO, inquit: OSTENDAM ADVERSARIOS, QVOD ARGVIMVS,
ET VOLVISSE ET POTVISSE ET FECISSE, cum in tertio cuncta sint;
DEINDE, inquit, CVM SIMPLEX QVIDDAM IN CONTROVERSIA SIT, NOS
TAMEN DISTRIBVTIONE VTAMVR.

AC SVNT ALIA QVOQVE PRAECEPTA PARTITIONVM, QVAE AD HVNC VSVM
ORATORIVM NON TANTOPERE PERTINEANT. Ostendit partitionum multa
esse alia praecepta, sed tamen quae ad philosophiam, non ad
rhetoricam pertineant. Ad philosophiam, inquit, de qua haec ipsa
praecepta transtulimus, IDEO, inquit, quia NIHIL HORVM IN
RELIQVIS ARTIBVS INVENIEBAMVS. Ostendit haec de partitione
praecepta Latinos numquam habuisse in artibus suis, se primum
transtulisse de Graecis.

ATQVE HIS DE PARTITIONE PRAECEPTIS IN OMNI DICTIONE MEMINISSE
OPORTEBIT. Extremum hoc dat in partitionem praeceptum, ut quod
primum in partitione ponimus, id prmum adgrediamur et explicemus,
quod secundum ponimus ut secundo adgrediamur loco, quod tertium
tertio; postremo et finitis per ordinem suum partibus dictionem
omnem extremis epilogis concludamus.

24. CONFIRMATIO EST, PER QVAM ARGVMENTANDO NOSTRAE CAVSAE FIDEM
ET AVCTORITATEM ET FIRMAMENTVM ADIVNGIT ORATIO. Definitio
confirmationis non per id quod est, sed per id quod facit. Et
quod ait 'nostrae causae', commune praeceptum est tam defensoris
quam accusatoris; uterque enim utroque semper utitur, id est et
confirmatione et reprehensione. Scire autem debemus exordium,
narrationem, partitionem et conclusionem in omnibus causae
generibus uel constitutionibus generali disciplina eadem
praecepta retinere, confirmationem uero et reprehensionem per
singula causarum genera uel singulas constitutiones diuersa et
propria semper habere praecepta. Nunc itaque iuxta ordinem
partium post partitionem tractat de confirmatione. Et quoniam, ut
supra diximus, in singulis causarum generibus uel
constitutionibus diuersa et propria habet praecepta, quia mora
est ut per singulas species confirmationis praecepta dicantur,
generaliter et confuse praecipit quibus de locis argumentandi
rationibus tractis in omni causarum genere uel in omnibus simul
constitutionibus confirmatio effici possit. Et hoc in primo libro
agitur, id est ut in omne genus formamque causarum quaedam
communitas argumentationum uelut silua ponatur. Secundus autem
liber hoc continet, ut in singulis causarum generibus ac formis
propria et certa et diuersa praecepta separentur, de primo libro
cunctis argumentandi rationibus tractis.

PER QVAM ARGVMENTANDO. Hoc enim proprium confirmationis est;
alioquin et narratio fidem facit, scd non argumentando.

FIDEM ET AVCTORITATEM ET FIRMAMENTVM. Fides est argumentum quo
crimen probamus, id est fidem crimini facimus; auctoritas est
argumentum uerius atque honestius et cui quasi necesse habeat
credi; firmamentum est creberrima argumentatio.

OMNIS RES ARGVMENTANDO CONFIRMATVR. Omnis res, sed quae in
ὑποθέσει est, quae causa dicitur. Cuius causae ista definitio
est: 'lis cum certa persona'. Haec quidem omnis res ex illis
septem locis argumenta contrahit, quis, quid, cur, ubi, quando,
quemadmodum, quibus adminiculis. Verum ex his duo prima omnem uim
argumentationis continent, [p. 214 Halm] quinque reliqua secundo
subiacent. Itaque duo haec prima quis et quid apertioribus
nominibus Cicero et ad opus uicinioribus nuncupauit, id est,
personam et dictum factumue, quod negotium est. Itaque omnis res
confirmatur aut ex adtributis personae argumentis sumptis aut ex
adtributi negotio. Personis autem adtributa sunt undecim: nomen,
natura, uictus, fortuna, habitus, adfectio, studium, consilia,
facta, casus, orationes. Itaque si haec omnia adtributa personae
sunt, quae sit ipsa persona uideamus. Nomen esse non potest, quia
primum adtributum personae est; homo esse so non potest, quia
natura personae adtributum est et natura mortalium in duo
diuiditur, in homines et feras. Quae est ergo persona? illa
scilicet, quae in pronominibus finitis est, ut 'ego' 'tu' 'ille',
'hic' 'haec' 'hoc'. Itaque ex persona nulla argumentatio potest
sumi. Cum enim dixero 'hic', quod argumentum feci? Ex attributis
autem personae sumitur omnis argumentatio per quae se aperit et
quibus impletur ipsa persona. Adtributis suis personarum omnium
uis probatur. NOMEN EST VNIVSCVIVSQVE PERSONAE. Antequam ad hoc
nomen, quod definiendum est, ueniamus, prius de significantia
nominis dicamus. Nomen - hoc quod sonat nomen - quattuor
significantias habet. Vna talis est quae in appellatione rerum
omnium est. Verba autem nostra omnia rerum nomina sunt, ut
'salio', 'curro', utique his omnibus res significantur, unde
multi illum sapientissimum ac beatissimum esse dixerunt qui rebus
nomina imposuit, certe ut sciamus omnes partes orationis, id est
omne quod loquimur, nomina esse rerum. Cum de Sibyllae responsis
ageretur (in responsis autem omnes octo partes orationis fuerint
necesse est), quid ait Vergilius? "foliisque notas et nomina
mandat".

Ergo haec una significantia nominis, quae in omnium rerum
appellatione est. Alia nominis significantia talis est qua unam
partem orationis de octo partibus orationis uidemus esse
signatam, ut 'nomen, pronomen, uerbum'; tertia nominis proprii,
ut hominis, ut deorum; quarta autem haec quadripertita est, qua
una quaeque persona sine alterius communione signatur. Et ut
sciamus unam de quattuor hanc esse significationem nominis, sic
proposuit, ut ostenderet, quod nomen esset definiturus. NOMEN
EST, inquit, CVIQVE PERSONAE, QVO QVAEQVE SVO PROPRIO ET CERTO
VOCABVLO APPELLATVR. Ergo ut proprium personae hoc nomen et
certum sit, per quattuor tenditur, praenomen, nomen, cognomen,
agnomen. Praenomen porro interdum una, interdum duabus, interdum
tribus litteris continetur, ut G. Gaius, ut Gn. Gnaeus, ut Sex.
Sextus, fuitque nonnulla apud maiores nostros praenominis ratio:
nam et Quintum ideo dixerunt quod quinto fortassis loco natus
esset, et Lucium ideo quod fortasse esset initio lucis exortus.
Verum quoniam haec apud nos ratio nihil ualet argumentum de
praenomine non quaeremus. Nomen porro maiorum est tractum [p. 215
Halm] ex familia uel sanguine, ut Tullius ex Tulliis, Comelius
ex Comeliis. Cognomen autem proprium personae est, ut Cicero, ut
Scipio. Iam agnomen extrinsecus uenit et uenit tribus modis, aut
ex animo aut ex corpore aut ex fortuna: ex animo sicut Superbus
et Pius, ex corpore sicut Crassus et Pulcher, ex fortuna sicut
Africanus et Creticus. Quattuor his itaque partibus personae
proprium et certum nomen includitur: praenomine, nomine,
cognomine, agnomine, ut praenomen Publius, nomen Cornelius,
Scipio cognomen, Africanus agnomen. Argumentum autem, si necesse
fuerit, in tribus quaeremus, in nomine, cognomine, agnomine.
Itaque definitionis istius haec est propositio: 'nomen est cuique
personae'. Deinde hinc incipit definitio: 'quo quaeque suo', id
est uocabulo.

Sed quod suum est, potest esse commune cum fratribus, cum
propinquis, ut Tullius; multi itaque Tullii, quia nomen ex
sanguine est. Deinde addit 'proprio'. Rursus et uocabulum
proprium potest esse commune, ut 'Cicero' proprium uocabulum, sed
tamen multi possunt esse Cicerones. Itaque addidit ‘certum',
scilicet quod ex omnibus quattuor constat, quo unius cuiusque
personae uerum et non nisi eius possit nomen intellegi, et recte
'certum nomen': interdum enim ex libidine et quadam obtrectatione
nomen imponitur, ut illud in Sallustio: "tyrannumque et Cinnam
appellantes". Itaque huiusmodi nomen certum esse non potest.
Quotienscumque autem specialiter aliquid uolumus includere, his
tribus includimus 'suo, proprio, certo', ut Tullius: "suis eum
certis propriisque criminibus accusabo". NATVRAM IPSAM DEFINIRE
DIFFICILE EST. Haec ratio est ut difficilis sit naturae
definitio; etenim apud sapientes contentio est, quid prius sit,
deus an natura. Si natura prior est, ergo deus natus est; atqui
deus nasci non potuit. Rursus si deus prior est, nata est natura;
quod si nasd potuit natura, incipit non esse natura. Itaque
naturae difficilis definitio est.

Difficilis', inquit; alioquin ostendit posse definiri. Denique
sapientes quidam sic definiere naturam: "natura est ignis artifex
quadam uia uadens in res sensibiles procreandas"; etenim
manifestum est onlnia principe igne generari. Plato autem sic
definiuit: 'natura est dei uoluntas'. Et inter ceteras haec magis
probanda definitio; nam si deus et natura ita sunt ut ex his
alterum prius non sit - necesse est autem ex primo nasci, quod
secundum est, deinde si quod nascitur nec deus est nec natura -,
recte naturam dei dixit esse uoluntatem; deus enim semper
uoluerit et uelit necesse est. Ita quoniam nasci natura non
potuit, si dei uoluntas est, ut deus nasci non potuit, nec
natura. Illud autem scire debemus, naturam illud esse quod
mundum, ultra mundum naturam non esse, sed deum; uoluntatem autem
dei, qua mundus est, eandem esse naturam. Itaque hic Cicero
naturae principalem defulitionem dimisit, dixit [p. 216 Halm]
autem esse difficilem. Partes autem eius enumerat, sed 'quarum',
inquit, 'indigemus':


{Fig: IMG 3 }

Itaque partem illam naturae reliquit quae inanimalia generat;
neque enim eius indiget, qui rhetoricam scribit. Illius autem
naturae partes exequitur quae motu suo in rebus agit aliquid, id
est quae uiuit. Etenim ille qui rhetoricam scribit praeceptis
suis personam debet includere; persona autem homo; huius itaque
naturae indigemus in qua homo. Haec igitur natura quae motu suo
in rebus aliquid agit, principaliter in duo scinditur, in diuinam
naturam et in mortalem. Ac diuina quidem natura ad rhetoricam
non pertinet, et ideo hanc omisit. Sciri tamen debet, quia loco
argumenti saepe rerum diuinarum inducitur disputatio, ut illud
est: 'quae res faciat ut uigeamus, quae ut occidamus'. Sed hoc ad
rhetoricam, non tamen ex rhetorica descendit. Itaque confert se
ad mortalem naturam, rursusque hanc in duo diuidit, in homines et
in bestias. Omne quod extra hominem uiuit cum anima et corpore
bestias nominauit. Remoueamus itaque et naturam illam mortalem
quae bestiarum est, hancque solam inspiciamus in qua homines
sunt, et de eadem natura circa certam personam inuenta dupliciter
argumenta capiamus. Etenim ea quae in homine sunt naturae, nunc
tantum naturae sunt, nunc ita naturae ut et industriae uel artis
esse credantur. Tripliciter autem debemus in homine inspicere
atque explorare naturam: quae sit natura animi, quae corporis,
quae extrinsecus. Verum quae in homine extrinsecus sunt, ea
tantum naturae sunt; quae autem in homine animi uel corporis
sunt, ea et naturae possunt esse et disciplinae.

Itaque primum uideamus quae natura in homine sint extrinsecus, ut
sexus. Sexus enim tantum naturae est nec ex disciplina potest
aliquando contingere; ita et natio et patria et cognatio et aetas
tantum naturae sunt. Natio est, inquit, ut consideres utrum
Graecus sit an barbarus; hoc secundum ipsorum Graecorum
sententiam, qui absque se reliquos barbaros appellabant. Patria
est, inquit, ut consideres Atheniensis an Lacedaemonius,
Aquileiensis an Mediolanensis sit. Cognatio est, inquit, ut
consideres quibus maioribus oriundus sit, unde sanguinem ducat;
fitque hinc optimum argumentum, ut illud est in Vergilio: [p. 217
Halm] "bellumne inferre paratis, Laomedontiadae".

Sed et hoc argumentum quasi ex nomine fieri uidetur, quod ait
'Laomedontiadae', cum hic ex natura colligenda nobis insinuet
argumenta. Hoc itaque interest, quod in nomine ex sono ipso
nominis colligimus argumentum, ut ex Verre quod euerrat
prouinciam, in natura autem non ex nominis sono, sed ex eius actu
uel moribus cuius nomen est colligimus argumentum. Etenim cum
dicimus 'Laomedontiadae', in sono nominis nihil est, in actu
autem Laomedontis perfidiae positum est argumentum. Aetatem
autem, inquit, inspicere debemus, utrum puer sit an grandior an
senex, ut cuicumque aetati crimen quo de agitur aut conuenire aut
non conuenire doceamus. Haec de his quae extrinsecus sunt, quae
tantum naturae; nunc uenit ad ea quae corporis et animi sunt et
quae tam naturae quam disciplinae esse possint. Etenim interdum
per se multum ualet natura, interdum tenuis et infirma est;
disciplina enim uel usu saepe mutatur. Enumerat itaque quae ista
sint ueluti communia, ut consideremus utrum aliquis VALENS AN
IMBECILLVS sit, LONGVS AN BREVIS, FORMONSVS AN DEFORMIS, VELOX AN
TARDVS; haec omnia corporis sunt, quae facile uidemus saepe
hominibus ex natura, saepe ex arte contingere. Deinde, inquit,
debemus inspicere MEMOR AN OBLIVIOSVS SIT, COMIS, OFFICIOSVS,
PVDENS, PATIENS, AN CONTRA; haec rursus omnia animi sunt, quae
similiter uidemus tam ex natura nobis quam ex arte prouenire
Verum cuncta ista, inquit, quae animi et corporis sunt, quamquam
saepe et ex disciplina uel arte contingant, tamen qualia uel
quanta sint, non nisi in sola natura considerare debemus. Ea
autem quae industria comparantur in habitu rectius
considerabimus.

25. IN VICTV CONSIDERARE OPORTET. Victus hominis est omne illud
tempus a pueritia usque ad id [quo agit uel] quo de agitur.
Itaque considerare debemus non apud quos natus sit, quod naturae
est, sed apud quos educatus, unde incipit uictus. 'Apud quos',
inquit: interest enim inspicere illorum uitam apud quos educatus
sit; ex his enim uiuendi potuit capere disciplinam. Sed quia
homines interdum non ut uolunt educant, aliqua necessitate
compulsi - quippe et seueriores saepe dissolutius et
dissolutiores saepe seuerius educant - recte quaerendum dicit non
solum apud quos educatus sit, sed etiam quo more educatus sit.
Deinde, inquit, inspicere debemus ad cuius arbitrium sit
educatus, id est patris, patrui, cognati, alienioris.
Animaduertamus itaque ut uictus a primis annis usque ad aetates
alias protendatur. Dixit primo quaerendum quemadmodum sit
educatus; hoc 'quemadmodum' in tria diuisit, apud quos, quo more,
cuius arbitratu. Deinde educatus puer solet discendas litteras
sortiri easdemque liberales; itaque qui liberales litteras discit
duplices habere debet magistros, qui faciant uirum bonum et qui
faciant dicendi peritum, et his duobus plenus orator. Recte ergo
etiam hoc quaerendum, QVOS HABVERIT ARTIVM LIBERALIVM MAGISTROS,
QVOS VIVENDI PRAECEPTORES. Ita non utrum habuerit magistros,
utrum uiuendi praeceptores, sed quos habuerit quaerendum. Deinde
etiam hic animaduertendus [p. 218 Halm] ordo est: postquam
litteras quis didicerit et certam uiuendi acceperit disciplinam,
tunc necesse est ut habere incipiat amicos, sed quaerendum est
QVALIBVS AMICIS VTATVR: amicus enim mihi esse non potest nisi
similis mei. Deinde QVO IN NEGOTIO, QVAESTV ET ARTIFICIO SIT
OCCVPATVS quaerendum; necesse est enim ut in uita nostra aliquid
agamus quo nos occupemus. Et hic actus in uita aliquid agentium
triplex est: nam aut negotium est, ut mercatura, ut militia, ut
agricultura et cetera, aut quaestus est, ut praeco, ut parasitus,
ut scaenicus et similia, aut artificium, ut artem scilicet
aliquam plene cognitam aut exerceas aut tradas, ut orator, ut
rhetor et alia huiusmodi. Alioqui scire aliquid perfecte et
exercere nolle habitus est; deinde aliquid non plene scire neque
id quodcumque exercere adfectio est; uerum uniuscuiusque rei et
habitus et adfectio si exerceatur et in actu sit, uictus est.
Animaduertendum, inquit, etiam QVO MODO REM FAMILIAREM
ADMINISTRET, QVA CONSVETVDINE DOMESTICA SIT; ex rebus enim
privatis et domesticis quemadmodum quis in re publica uivat
facile possumus agnoscere.

IN FORTVNA QVAERITVR. Hoc quasi naturae esse magis uidetur, ut
seruus quis an liber sit; serui enim saepe nascuntur. Sed ut
taceamus ut multi saepe ex fortuna serui sint, etiam illos qui
nascuntur ex fortuna seruos esse manifestum est. Etenim ex
captiuis primum serui facti sunt; captiuitas bello; in bello non
nisi incerta fortuna; itaque seruum esse fortunae est. Hoc etiam
in fortuna considerandum, PECVNIOSVS SIT AN TENVIS, PRIVATVS AN
CVM POTESTATE. Sed quia non uno modo capimus potestatem, recte
addidit: SI CUM POTESTATE, IVRE AN INIVRIA. Hoc etiam fortunae
est, ut uideamus VTRVM FELIX, CLARVS AN CONTRA SIT. Considerare
etiam debemus non utrum liberos habeat, quod naturae est, sed
QVALIS LIBEROS HABEAT, ut est illud in Vergilio: "uade" ait, "o
felix nati pietate". Non 'nato felix', sed 'nati pietate'; itaque
in eo fortunam inspexit, quippe 'uade' ait, 'o felix', inquit;
facit enim fortuna felicem. Quod si, inquit, is cuius uictus
quaeritur mortuus erit, non de morte, sed de mortis eius genere
quaeretur; alioqui mors naturae est.

HABITVM AVTEM HVNC APPELLAMVS, ANIMI AVT CORPORIS CONSTANTEM ET
ABSOLVTAM ALIQVA IN RE PERFECTIONEM. Habitus, inquit, iste est
alicuius rei siue in animo siue in corpore a natura coepta, sed
usu conroborata et plena perfectio; scire enim plene aliquid
habitus est, iam si id uolueris exercere uictus est. Videamus
itaque habitum qualem esse dicat; 'ut uirtutem', inquit; hic
habitus animi. Virtus autem quadruplex, iustitia, temperantia,
fortitudo, prudentia. Sed tunc habitus, si uirtutem ita teneamus
acceptam ut numquam a semel comparata recedamus. Nam si
frequenter sua cuique reddamus et aliquando rapiamus, iam
iustitiae habitum per intemperantiam non tenemus, similiter et
circa reliquas uirtutes; ita enim est habitus definitus, HABITVM
APPELLAMVS ANIMI AVT CORPORIS CONSTANTEM ET ABSOLVTAM ALIQVA IN
RE PERFECTIONEM; absoluta, ut plena sit, constans, ut semper
eadem sit neque [p. 219 Halm] aliquando a se recedat, et tunc est
uere habitus. Deinde AVT ARTTIS, inquit, ALICVIVS PERCEPTIONEM,
ut puta: ego rhetoricam plene quidem noui, so sed exercere nolo.
Itaque licet non exerceam, in eo tamen quod rhetoricam plene
noui, habeo oratoris habitum; ita et in ceteris artibus plena
perceptio habitus est.

AVT QVAMVIS SCIENTIAM. Inter scientiam et artem hoc interest. Ars
quidem duplex est, una in scientia, alia in actu. Verum scientia
rursus duplex est: est scientia artis, est non artis; neque enim
aurum, gemmas probare artis est, aut scire quot milia hominum in
illo sint populo, quanto spatio haec urbs ab illa distet; haec
itaque scientia est, sed non artis. Sed quoniam et artis est,
quaelibet, inquit, scientia, si plena in nobis fuerit, habitus
nuncupatur. Sed hucusque de habitu animi. Deinde, inquit, et
corporis aliqua commoditas studio et industria comparata habitus
dicitur, ut si corpus palaestra roboremus, si uelocitatem nobis
exercendi studio comparemus. Verum et animi et corporis habitum
Cicero in bonis collocauit; quippe habitum dixit esse uirtutem
aut artis perceptionem, deinde aliquam corporis commoditatem. Ita
et Aristoteles habitum omnem in bonis posuit, cum secundum
definitionem possit et in maus habitus esse. Nam si demus semper
operam ut nihil intellegamus studio stulti sumus, et erit hic
habitus industria comparatus; et rursus si exercitium corporis
deuitemus studio imbecilli sumus; erit aeque hic habitus corporis
industria comparatus. Sed nescio quo modo recte habitus malorum
non est positus neque a Cicerone neque ab Aristotele; nam si hoc
ipsum nomen inspiciamus et eius sonum, uideamus 'habitum' dictum
esse ab eo quod 'habere' uoluerimus. Natura autem nostra talis
est ut numquam mala uelimus; malorum ergo esse habitus non
uidetur, est tamen. Nam et Catilina habitu malus fuit, id est
malitiam sibi industria comparauit.

ADFECTIO EST ANIMI AVT CORPORIS EX TEMPORE ALIQVA DE CAVSA
COMMVTATIO. Habitum esse diximus siue in animo siue in corpore
alicuius rei perfectionem. At contra siue in animo siue in
corpore alicuius rei inchoatio adfectio est, quae subito aliqua
ratione nascitur mox recessura, ut si quid nobis boni nuntietur
et laeti esse incipiamus, si quid uideamus et id ipsum
concupiscamus, uel aliquid timere incipiamus, si moleste ferre,
istae omnes animi sunt adfectiones; deinde corporis, si subito in
morbum incidamus, si aliquid in nobis debilitetur, sed ad
tempus, post autem sanetur. Hae itaque erunt adfectiones corporis
et reliquae eis similes.

STVDIVM AVTEM EST. Studium est, inquit, ad aliquam rem adsidua et
uehemens animi cum magna uoluntate occupatio. Alioqui adsidua et
uehemens esse non potest, si in ipso opere non habuerit
uoluntatem. Et dat res, non quae studium sint, sed quarum studium
sit: VT PHILOSOPHIAE, inquit, non 'philosophia', ut POETICAE AVT
GEOMETRICAE, LITTERARVM, non 'poetica et geometrica, [p. 220
Halm] litterae'. Itaque si quid uehementer et cum magna uoluntate
uolumus studium est; deinde si id quod uolumus aliqua ex parte
consequimur adfectio est; sin autem plenum et perfectum tenemus,
habitus est. Quod si hoc ipsum plenum uel semiplenum agendo
exercere uoluerimus, erit uictus. Ita unum qualitate diuersa in
multa adtributa conuertitur.

CONSILIVM EST. Duo semper sunt, unde dubitamus et unde consilium
est: aut enim ut faciamus aliquid quaerimus, aut ut non faciamus.
Ita et leges, quae consilio scribuntur, duo semper haec
continent; aut fieri iubent aut fieri prohibent. Sed quia cum de
re aliqua dubitamus incerta quaedam ratio in ancipiti cogitatione
uersatur, postquam id ipsum statueris, erit excogitata ratio, et
ideo excogitata, quia fuerit iam ante cogitata ratio, quod
consilium est.

FACTA AVTEM ET CASVS ET ORATIONES. Ex his quoque non minima
colligimus argumenta, ut de factis personae argumenta capiamus,
de dictis, de his quae ei acciderunt, ut damnum, ut morbus, ut
orbitas et reliqua similia. Verum haec per tria, inquit, tempora
debemus inspicere; tunc enim de futuro argumentum possumus
facere, si ita et ante fuisse doceamus, ut puta: 'quia hoc fecit
hoc facit, etiam hoc facturus est; quia hoc passus est hoc
patitur, hoc etiam passurus est; quia hoc dixit hoc dicit, hoc
etiam dicturus est'. Hucusque autem adtributa personae.

26. AC PERSONIS QVIDEM HAEC VIDENTVR ESSE ATTRIBVTA, NEGOTIIS
AVTEM. Septem sunt quidem, ut diximus, elementa, unde omnis
argumentatio capitur ad quamcumque rem: quis, quid, cur, quando,
ubi, quemadmodum, quibus adminiculis. Horum duo prima omnia
continent; nihil autem aliud quaeritur, nisi quis fecerit et quid
factum sit. Atque haec ipsa Cicero propriis et apertioribus et
ad rem uicinioribus nominibus appellauit: 'quis' enim personam
dixit, 'quid' negotium uocauit. Ac personae quidem, quam in
pronomine posuimus, quae essent adtributa iam dictum est; nunc
antequam dicamus quae negotio adtributa sint, quid sit ipsum
negotium uideamus. Negotium est factum de quoquaestio est; uerum
hoc factum nunc in facto est, nunc in dicto, nunc in cogitatu.
Omne hoc itaque factum de quo quaestio est negotium appellatur.
Ac factorum quidem genera tria sunt. Est factum factum illud, de
quo quaestio est; est factum, quod in negotio est, quo illud
factum, de quo [p. 221 Halm] quaestio est, probatur; atque hoc
factum tribus temporibus consideratur; 'ante, in, post'. Est
tertium genus facti quod extra negotium est, ex quo ad id factum
de quo quaestio est trahitur argumentum, ut Cluentii factum est
iudiciale de ueneno, quod occiderit Oppianicum; deinde extra hoc
negotium facta eius alia ad argumentum quod proponitur trahuntur,
quod multos ante ueneno necarit. Hoc tertium factum in
adtributis personae accipimus, 'facta, casus et orationes'. Tria
itaque genera factorum sunt; factum de quo quaestio est, factum
quo id factum unde quaestio est probatur, factum extra negotium,
sed ad negotium. Itaque factum illud de quo quaestio est negotium
appellatur. Huic negotio quattuor principaliter adtributa
subiecit: unum quod in ipso negotio est, quae 'continentia cum
ipso negotio' appellauit, id est quibus illud factum de quo
questio est probatur et quae ab ipso negotio uidentur nullo modo
posse separari. Secundum adtributum est, in quo illa quae in
gestione negotii sint necesse est uidere debemus - aliud est enim
ipsum negotium, aliud illa, quae in gestione negotii continentur
-; ut puta, 'occidit' negotium est. In ipsius autem negotii
gestione illa sunt: 'illo tempore occidit, in illo loco occidit,
fuit occasio ut occideret' et reliqua quae in gestione negotii
continentur. Tertium adtributum est quod adiunctum negotio
nominatur; hoc neque negotium neque in gestione negotii, sed
extra negotium est; hoc ab oratore sumitur, cuius adsumptione res
illa de qua quaestio est aut similis aut dissimilis
demonstrabitur. Itaque omnia exempla adtributa negotio sunt,sed
quoniam extrinsecus ueniunt, adiuncta negotio nominantur. Quartum
adtributum est negotio, quod gestum negotium consequitur. Hoc
quoque extrinsecus est: non enim in negotio uel in gestione
negotii continetur, sed an post negotium contigerit consideratur;
ut puta, factum Milonis hae res consecutae sunt, ut: de eodem
facto legem nouam senatus tulit, caedem quae in Appia uia facta
esset contra rem publicam factam esse iudicauit. Haec omnia non
in negotio neque in gestione negotii sunt, sed gestum negotium
consecuntur. Et quoniam scimus quot adtributa negotio sint uel
quae sint, nunc in singulis, quae nobis sent ad argumentum
ducenda, uideamus. Ac primo ella consideremus quae continentia
cum ipso negotio appellantur, sine quibus negotium et quae sine
negotio esse non possunt. Haec itaque quinque sunt: summa ipsius
negotii, summae causa et facti ria tempora, ante, in, post; quod
factum inter genera factorum secundum esse memorauimus. Summa
negotii talis est, ut parentis occisio. ‘Patrem enim occidit'
negotium est; negotii summa est parentis occisio. In hoc de ipsis
nominibus, de pronuntiatione fiet argumentum, si cum quadam
admiratione dicamus: "occidisse patrem Sextus Roscius dicitur".
Deinde causa illa est, ut puta 'occidit, quia inimicus fuit', aut
contra: ‘quia inimicus non fuit, non occedit'. Iam post causam
facta considerare debemus quibus illud factum de quo quaesteo est
adseramus. Haec facta per tria tempora, ut saepe iam dictum est,
diuiduntur, ut consideremus quid ante factum sit, quid in re
ipsa factum sit, quid postea factum sit, ut: 'Milo quid ante
fecit? In senatu fuit, domum uenit, calceos et uestimenta
mutauit, profectus est'. Deinde est, tum ille reiecit paenulam,
de raeda desiluit, se defendit, Clodius occisus est'. Postea quid
fecit? 'Profectus est Lanuuium, flamines creauit, propter
inuidiam Romam cito noluit reuerti'. Ergo his factis factum
probatur aut defenditur illud quod in quaestione est, id est,
Milo Clodium occidit. Necesse est itaque haec quinque in eodem
negotio de quo quaestio est contineri. Frustra enim aliquod
factum obicimus, immo nec factum est, nisi eius summam dicamus,
nisi causam eiusdem facti doceamus, nisi quid ante, quid in re,
quid postea factum sit demonstremus. Recte ergo continentia cum
ipso negotio nominata sunt.

DEINDE CAVSA EIVS SVMMAE, PER QVAM ET QVAM OB REM ET CVIVS CAVSA
FACTVM SIT, QVAERITVR. Multae quidem causae sunt. Nam ut omnia
ista nascantur [p. 222 Halm] quae in mundo sunt, necesse est
causa praecedat; et hoc ipsum negotium de quo quaestio est causa
dicitur. Verum haec causa hominis circa factum duplex est: aut
enim propter rem aliquam iam ante animo prouisam quodcumque
facimus, et erit causa quae ratiocinatio dicitur, aut subito
necessitate aliqua praesentis temporis in factum aliquod
praecipitamur, et erit causa quae impulsio dicitur; et quaecumque
causa ex confessione ueniam meretur, impulsio est. Harum nunc
utramque causam Cicero hic tetigit: 'per quam, quam ob rem',
inquit, 'et cuius causa factum sit, quaeritur'. 'Quam ob rem'
ratiocinatio est, 'cuius causa' impulsio est.

IN GESTIONE AVTEM NEGOTII. De septem elementis persona iam dicta
est; remanserunt sex, quae negotio adtributa sunt: quid, cur,
quando, ubi, quemadmodum, quibus adminiculis; ex his rursus duo,
'quid' et ‘cur', id est factum illud triplex et facti causam,
'continentia cum ipso negotio' esse monstrauimus. Reliqua
quattuor in gestione negotii sunt: ubi, quando, quemadmodum,
quibus adminiculis. Addidit Cicero quintam occasionem, de qua
post dicemus. Quinque itaque res secundo adtributo subdidit,
locum, tempus, occasionem, modum, facultates, et recte haec in
gestione negotii esse dixit. Illa enim superiora quinque, summa
negotii, summae causa, quid ante factum sit, quid in re factum
sit, quid postea factum sit, negotium, id est factum illud de quo
quaestio est, probant; quod si negotium probant, in gestione
negotii non sunt. Verum in gestione negotii necesse est ut haec
rursus quinque sint, locus, tempus, occasio, modus, facultates.
Etenim cum dicimus 'Milo in senatu fuit, domum uenit, postea
profectus est', gestio negotii est quidem, sed in ipsa negotii
gestione et tempus ostendimus, id est, Milonem hora undecima
profectum. Deinde cum dicimus 'uenit Albanum, impetus in illum
factus est', gestio quidem negotii est, sed in ipsa negotii
gestione et occasionem ostendimus, quod necesse habuerit illa
iter facere, et locum ostendimus, quod de loco superiore impetus
in illum factus sit, et facultates, quod Clodius habuerit
armatos. Ergo gestio negotii sine his quinque esse non potest:
loco, tempore, occasione, modo, facultatibus. Quod si sine his
quinque negotii gestio esse non potest, recte haec in gestione
negot¸ considerare debemus.

LOCVS CONSIDERATVR, IN QVO RES GESTA SIT, EX OPPORTVNITATE QVAM
VIDEATVR HABVISSE. Vt sciamus quem locum considerandum
praecipiat, qui sint alii loci uideamus. Ac primo secundum
Lucreti ceterorumque sententiam inane totum locus est, quod inane
patet rebus occupaturque ab elementis, igni, aere, aqua, terra.
Ergo haec elementa in loco sunt, id est, in inani. Sed rursus
ipsa elementa loci sunt, ut ignis sideribus locus est, aer
auibus, aqua natantibus, terra gradientibus uel his omnibus, quae
in eadem nascuntur. Itaque et terra omnis locus est et rursus in
terra locus; qui locus nobis non ex eo quod locus est
considerandus est, sed ex eo, qualis sit, ut ex opportunitate
eius aliquid in eo aut fieri potuisse aut faeri non potuisse
doceamus. Hoc itaque sit praeceptum in loco, qualitatem eius
atque opportunitatem nos inspicere atque aestimare debere.
Necesse est enim nos ubicumque [p. 223 Halm] esse, sed illud ubi
sumus quale sit considerandum est.

Atque haec opportunitas lod per multa consideranda est; nam et
magnitudo loci inspicienda est, utrum ibi tot milia hominum
ceperit, deinde interuallum inspiciendum est, ut in Quintiana,
septingenta milia biduo esse decursa. Et quoniam interualli duo
genera sunt, 'longinquitate', inquit, 'et propinquitate'; deinde
considerandum semotus locus an celebris sit; deinde natura ipsius
loci uidenda, tumulosus, decliuis, planus, saxosus, palustris,
siluestris; quae sit praeterea uicinitas eius loci, in qua natura
sit, ut ideo ibi aliquid faeri potuerit uel non potuerit, quod
uicinia talis sit uel omnis regio. Etiam hoc, inquit, in loco
considerare debemus, sacer an profanus sit, publicus an privatus,
alienus an ipsius de quo agitur; quod si ipsius non erit, etiam
hoc uidendum, an aliquando ipsius fuerit. Ex his igitur tot
opportunitatibus bei multa ad negotium colligere possumus
argumenta.

TEMPVS AVTEM EST ID QVO NVNC VTIMVR. Tempus generaliter definire
difficile est, quod tempus semper fuerit necesse est siue ante
mundum siue cum mundo; multi enim natum mundum, multi natum non
esse contendunt. Ergo hoc tempus generale, quia nec initium nec
finem habet, aeternitas est, quam Graeci aeona appellant. Verum
quoniam hoc tempus definire difficile est, illud definit quo nunc
utimur: TEMPVS EST, inquit, PARS QVAEDAM AETERNITATIS, aut
annuum aut diumum aut nocturnum spatium significans; ex cursu
enim siderum certis temporibus certum nomen impositum est. Septem
stellae septem circulis contra caelum uoluuntur, quae cum
singulae ad id signum unde profectae sunt fuerint reuersae,
certum tempus includunt. Quod si omnes septem simul ad ea signa
unde profectae sunt reuertantur, tunc fit illud tempus quod minus
magnus dicitur, et necesse est omnia rursus per ordinem suum,
quae ante nata sunt, renasci. Ergo si ad exordium suum simul
omnes stellae reuertantur, annus magnus dicitur. Singularum autem
cursus habet tempus suum, sed omne tempus certis uocabulis non
tenetur. Nam Saturn cursus habet tempus, sed tempus ipsum non
habet nomen, item Iouis, Martis, Veneris atque Mercurii. Solis
uero cursus cum se expleuerit annus est, Lunae cum se expleuerit
mensis est. Iam uero ex Sole supra terras posito diem uocabimus,
ex Sole sub terris posito noctem uocabimus. Horarum autem
duodecim haec esse origo memoratur: quodam tempore Hermes
Trismegistus, cum esset in Aegypto sacrum quoddam animal Serapi
dedicatum, quod in toto die duodeciens urinam fecisset, pari
semper interposito tempore, per duodecim horas diem dimensum esse
coniecit, et exinde hic horarum numerus custoditur. Deinde alii
dicunt ex quadratura caeli quae secundum musicam rationem in
duodecim partes dicitur esse diuisa, horas duodecim esse
nominatas. Aquam enim per totum diem exceperunt tenuissima
cauerna defluentem, et hanc maiores nostri in duodecim partes
diuiserunt; ex his partibus horis numerum imposuerunt. Sed iam
tempus est ut ad rationem temporis reuertamur; quod tempus, id
est hoc [p. 224 Halm] quo nunc utimur, spatium accipiamus quod
aut in multis annis sit aut in anno aut in mensibus aut in mense
aut in diebus uel die aut in noctibus uel nocte aut in horis uel
hora uel momento. Verum hoc tempus nostrum philosophi in duo
tempora diuiserunt, in praeteritum et futurum. Praesens autem
esse negauerunt, quod in eo quod praesens dicimus si quid iam
aliqua ex parte turum sit. Ita Vergilius: "tot iam uoluentibus
annis"; quod enim uoluitur non stat, quod non stat praesens non
habetur. Oratores autem tempus nostrum in tria tempora diuidunt,
praeteritum, praesens, futurum. Ac praeteritum tempus in tria
tempora diuidunt: in illud tempus uetus atque obsoletum et
perantiquum, deinde in illud quod licet uetus sit et a nostra
memoria remotum, tamen in litteris continetur, postremo in illud
quod nuper gestum est et cuius de his qui uiuunt plerique
meminerunt. Praesens uero tempus in duo diuidunt, in praesens et
magis praesens. Praesens tempus est: "nunc, nunc insurgite
remis", hoc est, quod ait ET ITEM QVAE INSTENT IN PRAESENTIA ET
CVM MAXIME FIANT; instans enim tempus praesens est, ut ait Iuno
ad Iutumam, cum iam fata Turnum tenerent: "atque instantibus
eripe fatis". Denique ut sciamus illam praesentia fata dixisse,
addidit postea tempus quod magis praesens esset: "si quid
praesentius audes". Praesens ergo tempus duo tempora habere
dixerunt, praesens et magis praesens. Futurum autem tempus in duo
diuiserunt, in ocius et serius, id est in id quod mox futurum
est, et in id quod tardius futurum est. Atque haec tria tempora
cum partibus suis hic in hoc adtributo quod de tempore est
continentur. ET ITEM COMMVNITER IN TEMPORE PERSPICIENDO
LONGINQVITAS EST CONSIDERANDA. Tempus esse diximus spatium quod
in annis, mensibus, diebus, noctibus horisque uersetur. In hoc,
inquit, communiter tempore longinquitatem eius debemus inspicere:
in qua longinquitate duo oportet adtendere, utrum in illo spatio
huius negotii magnitudo potuerit impleri et utrum tot simul res
potuerint effici. Quod enim in rebus difficile est, aut numero
aut magnitudine sit necesse est.

27. OCCASIO EST AVTEM PARS TEMPORIS, HABENS IN SE ALICVIVS REI
IDONEAM FACIENDI AVT NON FACIENDI OPPORTVNITATEM. In lila mensura
temporis ex motu caeli facta ex actibus nostris uel ipsius mundi
qualitas proueniens occasionem parit faciendi aliquid uel non
faciendi. In tempore enim mensura ac spatium consideratur, in
occasione qualitas temporis, ex qua opportunitas nascitur
faciendi aliquid uel non faciendi. Hoc itaque inter se distant
tempus et occasio, genere autem similia sunt. Verum haec occasio,
ut diximus, ex actibus nostris uel ipsius mundi parit nobis ad
aliquid opportunitatem. Verum haec occasio uel opportunitas in
tria genera distribuitur, publicum, commune, singulare. Publicum
est, inquit, quod ad totam pertinet ciuitatem, si aut bellum sit
aut ludi aut aliqui dies festus; in hac utique publica occasione
est opportunitas aliquid faciendi uel non faciendi. Commune est,
inquit, quod [p. 225 Halm] ex actibus mundi prouenit, ut, si
messis sit, si uindemia, calor, frigus. Singulare autem est,
inquit, quod unicuique potest prouenire privatim, si nuptiae
sint, sacrifacium, funus, conuiuium, somnus. Et rede in privata
occasione somnum etiam posuit. Non enim ex necessitate temporis,
sed ex corporis atque animi ratione dormitur: interdum enim lassi
aut maesti per diem dormimus, interdum solliciti atque occupati
nocte uigilamus. Triplex itaque occasio: publica, communis,
privata. Ex his occasionibus multa possumus argumenta colligere.

MODVS AVTEM EST, IN QVO QVEMADMODVM ET QVO ANIMO FACTVM SIT
QVAERITVR. Modum Cicero diligenter inspexit adque ita definiuit
ut nemo umquam. Namque modum in duobus inspiciendum docet, in
modo facti et in animo facientis, ut si dicas 'clam' est quidem
modus facti, quod quasi res occulte geratur, uerum in eo est et
animus facientis insidiosus, latens atque instructus dolis. Ita
in eo quod 'clam' dicimus, et modus et animus inuenitur.
Similiter omnes modi ex modo facti et ex animo inspiciendi sunt.
Verum in ipso animo duo rursus debemus inspicere, prudentiam et
imprudentiam, id est utrum aliquid consilio an animi impulsu
fecerit. In his enim causa fach quaeritur, quam duplicem esse
supra diximus circa facientis uoluntatem, ratiocinationem
scilicet et impulsionem. Ita ratiocinatio erit prudentia animi,
impulsio uero imprudentia. Verum hi erunt ex prudentia modi: CLAM
PALAM, VI PERSVASIONE. Haec omnia prudenter admissa sunt, id
est, ut res fieret, consilium ante praecessit. Imprudentia porro
ad purgationem iungitur, quae pars ueniae est: cuius purgationis
partes tres sunt inspiciendae, inscientia, casus, necessitas. In
his quoque modis factum quidem manifestum est, sed animus
inuenitur inuitus. Adiungitur ad imprudentiae modos etiam
adfectio, quam paulo ante personae diximus attributam: quam
adfectionem esse diximus animi aut corporis repentina de causa
permutationem. Verum hic quoniam in modo animus attendendus est
animi solas circa adfectionem posuit commutationes, id est
molestiam, iracundiam, amorem. Itaque his adfectionibus animi
imprudentes in factum impellimur, et recte 'imprudentes': quippe
adfectio est repentina animi commutatio. Ergo quod repentinum est
prospici non potest; si prospici non potest, imprudentia est.

FACVLTATES SVNT AVTEM, QVIBVS FACILIVS FIT AVT SINE QVIBVS
ALIQVID CONFICI NON POTEST. Facultates Cicero duplici qualitate
definiuit duasque illis potentias dedit: ut sit primum genus
facultatum illud sine quo aliquid fieri non potest, aliud quo
aliquid facilius compleatur. Etenim haec duo prima proponamus,
'fit, non fit': iam ex eo quod fit rursus duo descendunt, 'facile
fit, difficile fit'. Ita in duobus ponitur facultas, in genere,
id est in eo quod fit, et in specie, potest argumentis torqueri,
ut illud uideatur esse quod non fit: et idcirco in hoc non sunt
positae facultates. Dupliciter igitur facultates esse teneamus,
primo illas sine quibus aliquid fieri non potest, deinde illas
quibus [p. 226 Halm] aliquid completur et facile completur: ut si
quis uelit rhetoricam discere, prima ei erit ad discendum
facultas sine qua effici non potest, id est animus, ingenium,
instrumenta artis ipsius et magister: deinde erunt illae
facultates quibus facilius fit, si sit doctus et beniuolus
magister. Ita et ad mortem facultas sine qua fieri non potest,
uenenum; qua facilius fit, uenenum cum poculo. Si autem in pane
detur uenenum pars illa est quae difficile fit, quae ita potest
argumentis torqueri ut pars illa uideatur esse quae non fit; quod
quidem Cicero pro Cluentio disputauit, cum negauit in pane dari
uenena potuisse. Hoc autem scire et tencre debemus, etiam tempus
et locus et cetera praeter modum facultates esse posse, si
generaliter considerentur, non ex specie uel ex opportunitatibus
suis; necesse est enim et quodcumque tempus et quemcumque locum
fuisse, cum aliquid factum est. Alioqui facultas prima non erit
faciendi, nisi ista sint. Ita Cicero in Rosciana 'non potuit',
inquit, 'occidere patrem Roscius, quia absens fuit': hic
argumentum a loco fecit. Deinde ait 'age nunc uideamus reliquas
facultates'. Ergo iam et locus facultas est, sed facultas, si
generaliter consideretur; at si opportunitas eius fuerit
inspecta, tunc ex loco argumenta sumentur.

28. ADIVNCTVM NEGOTIO AVTEM INTELLEGITVR, QVOD MAIVS.

Attributa negotio iam duo transacta sunt, continentia cum ipso
negotio et illa quae in gestione negotii continentur. Ac prima
quidem cum attributis suis persona transacta est, id est 'quis';
deinde 'quid' et 'cur' continentia cum negotio demonstrauimus;
deinde 'quando, ubi, quemadmodum, quibus adminiculis' in gestione
negotii posita docuimus. Ita septem prima illa elementa in
duobus negotio attributis uidemus inclusa; nec iam uidetur
relictum, <quam> quid in aliis duobus negotio attributis ad
argumentum considerare debeamus, id est in his quae adiuncta
negotio nominantur, et in his quae gestum negotium consecuntur.
Verumet in his eadem septem quae et in superioribus considerare
debemus, nec aliquod negotium sine his septem elementis umquam
poterit inueniri, ut quiuis homo sine liniamentis suis. Itaque
cum in nostro negotio ex omni circumstantia argumenta fecerimus
et fides in aliquo claudicarit, ex alienis argumenta sumenda
sunt; quae cum adsumuntur, aut fidem faciunt aut augent. Verum
haec cum aliena sint, id est extra nostram causam, uidendum est
qua nostro negotio parte copulentur, quae copulatio respectus
dicitur, quem respectum Graeci σχέσιν dicunt. Etenim, cum etiam
ista aliena negotia septem illa elementa contineant, quae in
nostto negotio continentur, non possunt sibi omnia conuenire; sed
quaedam in hoc, quaedam considerare debemus in alieno negotio,
quae nostrum negotium respiciant, ut praeuiso et cognito
copulationis genere ad argumentum nostri negotii facta conlatione
copulentur. Verum huius respectus nouem modi sunt, scilicet ut
sit adiunctum negotio nostro et quod maius est et quod minus,
quod simile, quod aeque magnum, quod disparatum, quod contrarium,
et genus et pars et euentus.

Haec itaque nouem omnia τῶν πρός τι sunt, id [p. 227 Halm] est,
ad aliquid; itaque quasi semper in binis sunt. Et recte; nisi
enim ad aliquid nullus potest esse respectus. Ita cum dicimus
maius, tunc intellegimus maius, si minus consideremus; rursus
tunc intellegimus minus, si maius consideremus. Ita et reliqua ex
aliorum conlatione cognoscimus. Verum nunc uideamus quemadmodum
hos respectus negotiorum considerare debemus.

MAIVS ET MINVS ET AEQVE MAGNVM EX VI ET EX NVMERO ET EX FIGVRA
NEGOTII SICVT EX STATVRA CORPORIS CONSIDERATVR. Haec tria, id est
maius et minus et aeque magnum, tribus modis considerare
debemus, ui, numero, figura. Vis singulis nominibus uerbisque
constat et persona; omnis enim res et omne dictum factumue habet
uim suam. Etenim si dicas parricidium, statim quantum hoc sit et
in qua ui sit, animo aestimamus; ita homicidium, adulterium et
reliqua facile quid sint, cum fuerint audita, cognoscimus.
Similiter et personae habent uim suam: etenim cum dixeris
Ciceronem, statim ex boni uiri consideratione quae in illo uis
sit agnoscimus, deinde cum dixeris Catilinam, ex consideratione
pessimi hominis statim quae in illo uis sit agnoscimus. Numerus
est cum minus ac maius non ex ui, sed ex rerum uel ex personarum
numero demonstramus. Figura est quae in toto negotio
consideratur, id est per omnia illa septem elementa, ut
consideres quid factum sit, quis fecerit, ubi fecerit, quando
fecerit, quemadmodum fecerit et reliqua; quae, inquit, figura
totius negotii ita est, ut corporis statura, in qua statura omnia
liniamenta corporis continentur. Itaque ut melius intellegamus,
notum proponamus exemplum, illud scilicet quod Cicero negotio suo
adiunxit. Nam cum Catilinam diceret occidendum, ex adiuncto,
quid maius et minus esset, argumenta collegit; quod utique maius
et minus et aeque magnum ex ui, numero, figura iam dudum diximus
adprobandum. Ita et Cicero: "An uero P. Scipio pontifex maximus
Tiberium Gracchum mediocriter labefactantem statum rei publicae
privatus interfecit; Catilin orbem terrae caede atque incendiis
uastare cupientem nos consules perferemus?" Hic ex ui rerum
intellegimus minus esse statum rei publicae quam orbem terrarum,
deinde similiter ex ui intellegimus minus esse labefactare quam
uastare. Ita etex ui personarum, cum Gracchus et Catilina
nominantur, Catilina magis timendus agnoscitur. Praeterea ex
numero intellegimus maius esse duos consules quam Scipionem. Hic
figuram non posuit totius negotii id est quemadmodum occiderit
Gracchum Scipio, ubi occiderit, quando occiderit, unde occiderit;
uerum haec, quia nihil proderant, praetermisit atque uno uerbo
conclusit, quod ait 'interfecit': cuius uerbi considerata ui
maius esse intellegimus interficere quam ex urbe eicere. Verum in
aliis exemplis et ex figura debet fieri comparatio, ut maius
aliquid minusue demonstres, si dicas: 'illud tunc factum est, ibi
factum est, ita factum est, propterea factum est' et reliqua
quae in elementis principalibus continentur.

[p. 228 Halm] SIMILE AVTEM EX SPECIE COMPARABILI AVT EX
CONFERENDA ATQVE ADSIMILANDA NATVRA IVDICATVR. Cum facimus
argumentum ex adiunctis negotio per similitudinem, in qua
similitudine qualitas consideranda est; superiora enim maius et
minus et aeque magnum quantitate cognoscimus. Nec putemus hoc
esse par quod simile: etenim par ex mensura definita et ex
comparata utriusque quantitate cognoscimus, simile autem non in
eo quantum sit, sed in eo quale sit, attendimus. Ita non ex
mensura fit simile, sed ex uultu et superna quadam facie
declaratur. Simile itaque duobus modis considerare debemus, in
specie formarum et in natura rerum. Et scriptores quidem artium
simile genus ponunt, sub simili tria, εἰκόνα , id est imaginem,
παραβολήν , id est conlationem, παράδειγμα , id est exemplum. Per
imaginem simile fit cum ex simili specie uultus uultibus
comparamus, ut "os umerosque deo similis". Per conlationem simile
facimus cum rerum diuersarum conferimus et copulamus non
speciem, sed naturam, ut "qualis mugitus, fugit cum saucius aram
taurus", aut:



     "Poenorum qualis in aruis
     saucius ille graui uenantum uulnere pectus
     tunc demum mouet arma leo".
     


Hic enim Vergilius, ut probaret Tumum rebus omnibus fractis non
deiectum, sed iratum magis, quia uix hoc creditur, negotio suo
fidem fecit ex adiuncto negotio per similitudinem, quae sit in
parte naturae. Sic, inquit, et leo magis irascitur postquam
fuerit uulneratus. Per exemplum autem tunc simile facimus, si in
exemplo ipso qualitas ostendatur.

Saepe enim exemplum in quantitate uersatur, id est in ui uel
numero uel figura. Inuenitur tamen et qualitas in exemplo, ut
Cicero, cum circa bellum causarum similium comparat naturas, ait:
"ut Helena", inquit, "Troianis, sic tu, Antoni, huius belli
semen fuisti".

CONTRARIVM EST, QVOD POSITVM IN GENERE DIVERSO AB EO, CVI
CONTRARIVM DICITVR, PLVRIMVM DISTAT, VT FRIGVS CALORI, VITAE
MORS. Aristoteles 'opposita' genus posuit, 'contrarium,
disparatum, ad aliquid' sub oppositis.

Contrarium porro Aristoteles sic definuit: 'sub eodem genere
species multum inter se diuersae', hac ratione, ut omnia ad unum
illud genus referantur, quod supra omnes res principale Graeci
ponunt, id est quod esse possit. Verum contraria tribus modis
inueniri possunt; cum aut sub eodem genere species multum inter
se distant, aut cum sub singulis generibus diuersis species etiam
diuersae Bunt, aut cum duo genera inter se diuersa sunt. Itaque
hic Cicero in diuersis generibus posita contraria demonstrauit,
frigus et calorem; his autem genus qualitas, sed diuersa. Deinde
similiter sub diuersis generibus species longe inter se diuersas
posuit, id est uitam et mortem. Vitae autem genus bonum, mortis
malum. Itaque contraria Bunt quae se e regione spectant et quae
ex diuerso posita plena sunt. Sub disparato autem Aristoteles
duas species posuit, privantia et negantia. [p. 229 Halm]
Privantia sunt ut uisio caecitas, felicitas infelicitas.

Visio et felicitas habitus sunt; caecitas et infelicitas id
agunt, ut prima id quod habuerunt non habeant; numquam enim
caecitas fiat necesse est nisi uisio ante tollatur, nec est
infelicitas nisi prius felicitas excludatur. Idcirco ergo haec
privantia nominata sunt quod primorum privationem secunda
demonstrent. Negantia porro sunt, quae negatione separantur, ut
'sapit non sapit, sedet non sedet'. Negatio hic illud agit, ut
primum neget, non tamen constituat secundum. Nam cum ait ‘non
sedet', solum sedere negat, non tamen constituit, utrum stet an
ambulet, sed sufficit ei negare, quod sedeat. Hic autem Cicero in
disparato sola negantia posuit, id est 'sapere, non sapere';
esse tamen inter disparata et privantia nosse debemus.

GENVS EST, QVOD PARTES ALIQVAS AMPLECTITVR, VT CVPIDITAS, PARS
QVAE SVBEST GENERI, VT AMOR, AVARITIA. Notum est quid sit genus,
id est sub quo multae sunt partes; partes sunt autem eae quae sub
genere Bunt. Verum cum de his facimus argumentum, ex adiunctis
negotio facimus argumentum. Quotiens autem de genere quaestio est
ex specie faciendum est argumentum, quotiens de specie quaestio
est ex genere faciendum est argumentum, ut Cicero, cum pro Roscio
ageret, id est speciem suscepisset [Roscius enim ad filium
species est], argumentum fecit ex genere, cum dixit tam feros
mores in filium cadere non potuisse; filius enim genus, Roscius
species est. Ita et cum de genere quaestio est ex specie
colligendum est argumentum, ut si quaeratur an omnes matres ament
filios suos, et tu ex specie facias argumentum: 'adeo omnes
matres non amant filios suos, ut Medea filios suos etiam
occiderit'; ita et in reliquis.

EVENTVS EST EXITVS ALICVIVS NEGOTII, IN QVO QVAERI SOLET, QVID EX
QVAQVE RE EVENERIT, EVENIAT, EVENTVRVM SIT. Euentum illum
accipiamus qui uni cuique rei naturaliter uidetur adiunctus, qui
rem suam, postquam res ipsa contigerit, necesse est consequatur;
et tunc uere de euentu facere possumus argumentum, si ipse
euentus certus sit. Alioqui si euentum illum accipiamus qui ex
casu uenit fieri inde non potest argumentum, quod adiunctum
negotio esse possit. Facis itaque de euentu argumentum, si eum
quem probaueris insolentem, futurum spondeas adrogantem. Ita
insolentiae euentum adrogantiam doces: quam rursus adrogantiam ad
odium causam esse demonstras. QVARE HOC IN GENERE, VT COMMODIVS
QVID EVENTVRVM SIT ANTE ANIMO CONCIPI POSSIT, QVID QVAQVE EX RE
SOLEAT EVENIRE CONSIDERANDVM EST. Vt, inquit, ex euentu facile
possimus argumenta colligere, primo, inquit, ipsi nobiscum
pertractare et considerare debemus quis unius cuiusque rei esse
soleat euentus, et ut sciamus naturalem euentum, non fortuitum,
nobis considerandum, denique 'soleat', inquit, 'euenire'.
Consuetudo perpetua est: quod perpetuum est, fortuitum esse non
potest. Ergo considerandus nobis erit in rebus singulis certus et
naturalis euentus.

QVARTA AVTEM PARS EST, EX HIS QVAS NEGOTIIS DICEBAMVS ESSE
ATTRIBVTAS, CONSECVTIO. Negotio quattuor esse diximus attributa;
dictum iam de tribus attributis, et ostendimus quae essent
continentia cum ipso negotio, in gestione [p. 230 Halm] negotii,
adiuncta negotio; nunc de his docendum est quae gestum negotium
consecuntur. Quod quidem quartum attributum uidetur cum ea parte
pugnare quae in primo attributo est post negotium; scimus enim
quinque esse in primo attributo, summam negotii, causam ipsius
summae et factum triplex: ante negotium, in negotio, post
negotium.

Hoc extremum factum quod est post negotium uidetur simile esse
huic attributo de quo nunc agimus, quod dicitur consecutio. Nam
utrumque post negotium est, sed hoc distant, quod supra post
negotium facta illius consideranda sunt de quo agitur et qui
aliquid fecisse memoratur; hic autem facta consideranda sunt, sed
extranea. Itaque consideranda sunt quae gestum negotium
consequantur. Haec in duobus semper debemus attendere, in
personis et in natura gesti negotii. In personis sic, si
animaduertamus quid de gesto negotio homines fecerint aut
senserint aut iudicarint, ut de facto Milonis, ut de lege Clodii.
In natura ipsius negotii sic, si res illa facta sit, cui necesse
sit euentum aliquem esse coniunctum; ut parricidium furor
necesse est consequatur; et rursus parricidam ueri simile non est
dormisse; haec enim gestum negotium consecuntur, quae non in
personis animaduersa sunt, sed in natura gesti negotii. In his
itaque duobus et Cicero animaduertenda dixit ea quae gestum
negotium consecuntur. Ac primo de personis.

PRIMO, inquit, QVOD FACTVM EST, QVO ID NOMINE APPELLARI
CONVENIAT. Vtique hoc consequitur; res enim prima est, dein
nomen. Homo autem necesse est rei nomen imponat; ita Cicero de
nomine constituendo disputat in diuinatione; "non tam", inquit,
"haec accusatio quam defensio est existimanda".

DEINDE, inquit, EIVS FACTI QVI SINT PRINCIPES ET INVENTORES, QVI
DENIQVE AVCTORITATIS EIVS ET FNVENTIONIS COMPROBATORES ATQVE
AEMVLI.

Haec quoque post remsint necesse est; neque enim potest inueniri
nisi quod latet.

Est porro quod latet animaduertendum; itaque qui fuerint illi qui
primi illud fecerint unde nunc agitur, qui deinde factum
probauerint ac secuti sint. Si optimi sunt, laudas factum; si
pessimi, reprehendis, ut Cicero in diuinatione dicit semper
homines nobiles accusasse et eos cum magno commodo rei publicae
magnam semper gloriam consecutos. DEINDE, inquit, ECQVA DE EA RE
AVT EIVS REI SIT LEX. Lex etiam consequitur; lex enim semper in
rem, quia res talis uisa est, constituitur. Verum quod ait ‘de ea
re' totum est, quod ait 'eius rei' pars est. Interdum enim totum
factum aliqua lege aut damnatur aut absoluitur, interdum pars
facti. Deinde quod ait 'consuetudo, actio, iudicium, scientia,
artificium', et haec omnia gestum negotium consecuntur. Nam et
consuetudo rei iam ante gestae est, et rursus rem gestam solet
aliqua actio consequi uel iudicium, ut praeiudicium natum esse
uideatur. Deinde necesse est ante aliquid fieri ut ex eo scientia
consequatur uel artificium. Verum haec omnia et in personarum
actibus peruidenda sunt et in negotii ipsius natura. Idcirco ait:
DEINDE NATVRA EIVS REI, EVENIRE VVLGO SOLEAT AN INSOLENTER ET
RARO. Ait negotii ipsius animaduertendam esse naturam, id est qui
soleat euentus factum [p. 231 Halm] istud consequi. Sed hic
euentus ab illo euentu quem in adiunctis negotio demonstrauimus
hoc distat, quod ille euentus naturaliter certis rebus adfixus
est et rem suam quadam ui ac necessitate consequitur; hic autem
euentus interdum necessarium et naturalis est, ut 'parricidium
furor necesse est consequatur'; interdum uarius et commutabilis,
ut 'amor noceat necesse est', et ut 'non noceat necesse est';
saepe enim malum euentum amor habet, saepe bonum. Denique ut
ostenderet Cicero euentum istum ex natura negotii ita esse
considerandum, ut scias et in contrarium posse conuerti,
'deinde', inquit, ‘natura eius, euenire uulgo soleat an
insolenter et raro'. 'Vulgo', id est passim, frequenter. Ergo
firmius argumentum est si de quo agimus euentus frequentius
consequatur, si dicas: 'amor magis nocet'. Praeterea hoc sciamus
interesse inter istum euentum et illum superiorem, quod hic
totius negotii euentus est, ille uero unius cuiusque rei. Ait
enim supra: 'quare hoc in genere, ut commodius quid euenturum sit
ante animo concipi possit, quid quaque ex re soleat euenire,
considerandum est'.

POSTEA HOMINES ID SVA AVCTORITATE COMPROBARE, AN OFFENDERE IN HIS
CONSVERINT. Et hic euentus qui naturam negotii consequitur,
qualis apud homines habeatur, id est bonus an malus, adtendendum
est. Ita et supra dixit adtedendum qui homines primum fecerint,
qui deinde comprobauerint; non enim ex eo quia aliquid
consequitur, argumentum est, sed quia aut bonum aut malum est
quod consequitur, id est, sed quia tale est. Ita semper non ex
re, sed ex qualitate fit argumentum.

ET CETERA QVAE FACTVM ALIQVOD SIMILITER CONFESTIM AVT EX
INTERVALLO SOLENT CONSEQVI. Interdum enim uicinus, interdum
tardior est euentus; ut puta, si quem uoluero occidere, uicinus
est euentus ut mox me oderit. Deinde si trado alicui disciplinam,
tardior hic euentus; primo enim fortassis offenditur, deinde
amat ac diligit.

DEINDE POSTREMVM ADTENDENDVM EST. Dat postremum breue et commune
praeceptum, utrum aliquid honestum sit an utile in his esse
considerandum quae gestum negotium consecuntur. Verum quae sint
partes honestatis atque utilitatis in deliberativae praeceptis se
demonstraturum esse promittit.

29. OMNIS ARGVMENTATIO QVAE EX HIS LOCIS QVOS COMMEMORAVIMVS
SVMETVR, AVT PROBABILIS AVT NECESSARIA DEBEBIT ESSE. Ait supra,
cum de confirmatione loqueretur, HVIVS, inquit, PARTIS CERTA SVNT
PRAECEPTA QVAE IN SINGVLA CAVSARVM GENERA DIVIDENTVR; VERVM
TAMEN NON INCOMMODVM VIDETVR QVANDAM SILVAM ATQVE MATERIAM
VNIVERSE ANTE PERMIXTAM ET CONFVSAM EXPONERE OMNIVM
ARGVMENTATIONVM. Tria nobis in confirmatione traduntur, materia,
argumentum, argumentatio. Materiam nobis iam tradidit, id est
locos de quibus argumenta caperemus, quos locos diuisit in
attributa personae et attributa negotio. Attributa personae
undecim esse dixit, negotio quattuor; atque horum omnium partes
enumerauit ac tradidit. Nunc itaque dicturus [p. 232 Halm] est de
argumento. Nec nos confundat quod pro argumento argumentationem
ponit. Antiqui genus ponebant argumentationem, sub argumentatione
uero argumentum et argumentationem. Itaque hoc uerbo communiter
utebantur, ut pro argumento recte argumentatio diceretur. Verum
antequam dicamus quae genera sint argumentorum, dicamus prius
quid considerare et conferre debeamus ut argumenta faciamus.
Secundum Aristotelem decem categoriae sunt, id est decem res in
quibus omnia quae in mundo sunt continentur. Harum rerum una
substantia est, reliquae nouem qualitates, id est quae
substantiae accidant. Itaque cum res nuda est nihil aliud quam
res est. Tunc autem ex ea facere possumus argumentum si eius
qualitatem inspiciamus. Itaque omnia uerba uel nomina habent res
suas, habent et qualitates; quae qualitates cum sibi conueniunt
faciunt argumentum, cum non conueniunt, non faciunt argumentum;
ut puta, ponamus 'occidit'. 'Occidit' res est; huius rei quae sit
qualitas adtendamus, id est, quaedam asperitas, quaedam
immanitas. Deinde ponamus 'inimicum'. Rursus 'inimicus' res est,
eius rei porro qualitas similiter aspera atque crudelis. Itaque
quoniam utraque sibi haec qualitas conuenit, factum est
argumentum. Ita duae similes qualitates cum sibi fuerint
copulatae faciunt aliam qualitatem, id est 'occidit, quia
inimicus fuit'; quae qualitas est, ut argumentum probabile esse
uideatur. Ita si dicas 'occidit, quia gladio percussit',
argumentum est, quia utriusque rei qualitas est similis. Alioqui,
cum in eo, quod est occidit, iam nota sit et res et qualitas
rei, deinde ponas 'uirgam', cuius res et qualitas nota est;
quoniam similes sibi non sunt istae qualitates, coniunctae in
unum non faciunt argumentum, si dicas ‘percussit uirga et
occidit'. Semper itaque non res, sed qualitates rerum debemus
adtendere atque conferre, ut argumenta faciamus. Argumentorum
porro genera duo, probabile et necessarium. Probabile est quod
ueri similitudine fidem facit, ut puta 'quia inimicus fuit,
occidit'. Verum de probabili post dicemus, nunc autem de
argumento necessario disputabimus.

NECESSARIVM EST, lnquit, QVOD ALITER AC DICITVR NEC FIERI NEC
PROBARI POTEST: necessarium argumentum ad fidem cogit ac trahit,
probabile autem inrepit atque persuadet. Necessarium porro tale
est argumentum, si ea proferas quorum talis sit natura ut sic
fiert necesse sit, si dicas 'si natus est, morietur; si peperit,
cum uiro concubuit'. Haec necesse est ut se consequantur; quod si
necesse habet credere, necessarium factum est argumentum. Illud
tamen scire debemus, argumentum necessarium paene non esse
solumque esse inter homines probabile. Nempe nobis necessarium
uidetur ex uero constare; nam si probabile ex ueri simili, ex
uero necesse est necessarium. Inter homines autem uerum latet
totumque suspicionibus geritur; ergo necessarium esse non potest
argumentum. Sed tantum inter homines potest necessarium quantum
secundum opinionem humanam ualet; alioqui secundum Christianorum
opinionem non est necessarium argumentum 'si peperit, cum uiro
concubuit', neque hoc rursus, 'si natus est, morietur'. Nam apud
eos manifestum est sine uiro natum et non mortuum. Ergo
necessarium argumentum illud est quod iam opinione persuasum est.
Atque ut scias hoc necessarium [p. 233 Halm] non esse omnino
necessarium, ostendit Cicero etiam hoc hominibus persuaderi, cum
ait ‘necessarie demonstrantur ea quae aliter ac dicuntur nec
fieri nec probari possunt'. Ergo si probantur iam non erunt
necessaria; quidquid enim probatur, potuit et non credi. Itaque
necessarium argumentum teneamus illud quod facile populo
persuadet orator. Hoc necessarium tribus modis fieri docet, quos
modos in genere dictionis ponit; hic enim iam dictio est,
superius in materia locos posuit de quibus conducta ad
argumentationem dictio nasceretur. Fieri itaque necessarium
argumentum docet aut per complexionem aut per enumerationem aut
per simplicem conclusionem.

COMPLEXIO EST, IN QVA VTRVM CONCESSERIS, REPREHENDETVR. Complexio
forma dictionis est posita in rationibus necessariis. Verum
complexio duplici latere constat; unde quidquid fuerit electum
necesse est ut contrarium sit. In complexione itaque duo genera
sunt proponendi, nunc per simplex, nunc per necessarium. Simplex
hoc modo: 'si hoc est, cur illud facis? Si illud est, cur hoc
facis?', deinde per necessarium sic: 'aut hoc concedas necesse
est aut illud'. Ita hic exemplum complexionis considerare debemus
factum per simplex: SI IMPROBVS EST, inquit, CVR VTERIS? SI
PROBVS, CVR ACCVSAS? Ita et in Verrinis Cicero: "aut amicos",
inquit, "confiteare Siculos necesse est aut inimicos; si amici
sunt, credamus testibus; si inimici sunt, inuiti pecunias
contulerunt".

ENVMERATIO EST IN QVA PLVRIBVS REBVS EXPOSITIS ET CETERIS
INFIRMATIS VNA RELIQVA NECESSARIO CONFIRMATVR. Enumeratio quoque
forma dictionis est posita in rationibus necessariis: uerum in
enumeratione multa ponuntur, et exclusis multis unum quod
reliquum est confirmatur, ut puta: 'si hoc non est, si illud et
illud non est, restat igitur ut istud sit'. Ita in Verrinis: si
"neque Carbo attigit neque Sylla uidit neque in aerarium relatum
est", restat igitur ut tu, Verres, pecuniam sustuleris. Verum
enumeratio duobus modis fit, cum aut multis rei rebus exclusis
unam quae reliqua est confirmas, aut cum omnibus rei rebus
exclusis contrarium confirmas. Multis rei rebus exclusis una quae
reliqua est confirmatur, ut supra ipse Cicero contra Hermagoran:
'nam aut nullum causae genus est, aut iudiciale solum, aut et
iudiciale et deliberatiuum et demonstratiuum'. Hic multa
enumerauit, sed exclusis duabus rebus reliquam tertiam
confirmauit. Nullum, inquit, causae genus esse non potes dicere,
quia artis praecepta das; unum esse non potes dicere, quia hoc et
hoc; relinquitur ergo, inquit, ut omnia tria genera causarum
sint. Ergo hic multis rei rebus sublatis postrema est confirmata.
Deinde omnibus rei rebus exclusis contrarium sic concluditur ut
hic ipsum positum exemplum est: NECESSE EST, inquit, AVT
INIMICITIARVM CAVSA AB HOC ESSE OCCISVM AVT METVS AVT SPEI AVT
ALICVIVS AMICI GRATIA, AVT, SI HORVM NIHIL EST, AB HOC NON ESSE
OCCISVM. Hic res est occisio; huius rei omnis res sustulit, id
est causas occidendi; postremo contrarium conclusit: IGITVR HORVM
NIHIL EST, NON OCCIDIT. SIMPLEX AVTEM CONCLVSIO EX NECESSARIA
CONSECVTIONE CONFICITVR. Et in hoc necessarium est argumentum,
sed in una re positum, et ideo simplex [p. 234 Halm] conclusio
nominatur, ut puta: 'si illo tempore quo uos me istud fecisse
dicitis ego trans mare fui, relinquitur ut id ego non fecerim nec
potuerim facere'. Hic itaque simplex res est, in superioribus
uero duplex, in complexione scilicet et enumeratione. Et
complexio quidem aperte duas res continet; aut hoc est, inquit,
aut illud: si hoc est, cur facis? si illud est, cur non facis?
Enumeratio etiam, quamquam multas in se res habeat conlocatas,
duplex tamen est. Ea enim omnia, quae tollis, quamuis multa sint,
in una tamen parte ponuntur; in altera id quod concludis, siue
aliquid de rebus sit siue contrarium rei, ut supra docuimus.

ATQVE HOC DILIGENTER VIDERE OPORTEBIT. Praeceptum dat ut
necessaria argumenta non sola dicendi specie faciamus, id est ne
complexio uel enumeratio in solo genere dicendi posita esse
uideatur, sed ut rationes ipsae et res necessariae sint, et hoc
genere dicendi proferantur, triplici scilicet, aut per
complexionem aut per enumerationem aut per simplicem
conclusionem.

Dictum itaque de necessario argumento et quale sit et quot modis
dictionis proferatur; nunc de probabili incipit disputatio. Quod
ut melius intellegamus, propter uim expositionis haec prius nobis
etiam pictura cemantur:


{Fig: IMG 4 }

<PROBABILE AVTEM EST ID QVOD FERE SOLET FIERI>

Dictum est de necessario argumento et de eius modis, tribus
scilicet: nunc de probabili argumento dicamus, in quo solo uirtus
omnis fidei continetur. Vt supra enim diximus, necessarium inter
homines non est, praesertim cum etiam ipsum probetur. Probabili
itaque solo omnis fides nititur, adeo ut Graeci officium et finem
oratoris sic definierint, πιστικώς εἰπεῖν , id est probabiliter
ad fidem dicere. Probabile autem per se ipsum non potest definiri
neque in praeceptum quoddam exprimi, sed probabile erit
argumentum pro moribus patriae, populi, temporis. Neque enim
omnibus unum atque idem probabile est; aliud enim iustum Romanis,
aliud barbaris uidetur. Itaque [p. 235 Halm] ut probabilia
argumenta faciamus, primum nobis patria inspicienda est in qua
sumus, et eius patriae inspiciendi mores; deinde inspicienda est
ciuitas, quae pars patriae est: omnis enim ciuitas habet proprios
mores. Deinde inspiciendum est tempus - tempora enim saepe
mutantur -, postremo etiam eius apud quem dicimus cognoscenda
natura est, ut secundum mores eius probabilia argumenta faciamus.
Itaque haec precedunt antequam probabilia argumenta proferamus.
Verum ipsum probabile argumentum primo in tria diuiditur, id est
in id quod fere solet fieri, in id quod in opinione positum est
et in id quod habet ad haec quandam similitudinem; deinde in
quattuor, signum, credibile, iudicatum, comparabile. Verum illa
tria res sunt, quibus probabile conficitur argumentum; illa autem
quattuor, quae secuntur, rerum harum effectus sunt. Primo itaque
illa tria uideamus in quae probabile diuiditur argumentum.

Per id quod fere solet fieri probabile argumentum sic fit, si ea
ad fidem colligas quae in actus consuetudine uersantur, ut puta:
SI MATER EST, DILIGIT FILIVM: SI AVARVS EST, NEGLEGIT IVS
IVRANDVM. Ita et Terentius meretrices malas, auaros lenones,
tristes senes, edaces parasitos esse memorauit. Haec itaque ad
fidem dicta sunt per id quod fere solet fieri. Deinde per id quod
in opinione positum est probabile argumentum sic fit, si ad
fidem non ea quae in usu sunt agendi, sed ea quae in opinione
sunt posita colligamus; si dicas inferos esse et impiis apud
inferos poenas; si dicas omnes qui philosophentur contra deos
facere; multi enim credunt quod philosophi contra deos faciant.
Etenim si deos adserunt et me forte stultum esse dicunt, quoniam
me talem deus esse uoluit, contra deos faciunt cum me
reprehendunt. Deinde in re publica cum bella aut pax ex dei
uoluntate contingant, ipsi autem multa cupiant persuadere, contra
deos faciunt si id non agendum adserunt quod deorum uoluntate
contingit. Ergo, ut diximus, ex his quae in opinione sunt posita
probabile colligitur argumentum, si dicas inferos esse uel non
esse, deos esse uel non esse, mundum natum, mundum non esse
natum. Istae opiniones δόγματα dicuntur; δοκῶ enim Graece opinor
et δόγμα opinio nuncupatur. Adeo manifestum est omnia quae in
mundo aguntur argumentis probabilibus persuaderi, quando etiam
philosophorum professionibus ex opinione nomen impositum est ut
δόγματα dicantur. Tertium illud est, ut doceamus quemadmodum
probabile fiat argumentum ex eo quod habet ad haec quandam
similitudinem, id est, per similitudinem, ut puta: si is qui
patriam prodit poenam meretur, ille qui patriam defendit praemium
meretur. Verum hic ex altero alteri fides fit, et sic quasi
fuerat nominandum, sed Cicero non quemadmodum fieret argumentum,
sed unde fieret indicauit, cum ait ‘aut quod habet ad haec
quandam similitudinem': 'ad haec', id est ad superiora, ad id
quod fere solet fieri et ad id quod in opinione positum est.
Etenim hoc argumentum tertium, ubi ex altero alterum probamus,
nunc tale potest esse ut soleat fieri, nunc tale ut in opinione
positum esse uideatur, ut soleat fieri: 'si is qui patriam prodit
poenam meretur, ille qui patriam defendit praemium meretur'. Vt
in opinione sic: 'si impiis apud inferos tormenta praeparata
sunt, innocentibus quies parata [p. 236 Halm] est'. Itaque hoc
quod habet ad haec quandam similitudinem, id est similitudo,
tribus modis probabile efficit argumentum: aut per contraria aut
per paria aut per eas res, quae sub eandem rationem cadunt. Per
contraria sic: NAM SI HIS QVI IMPRVDENTES LAESERVNT IGNOSCI
CONVENIT, HIS QVI NECESSARIO PROFVERVNT HABERI GRATIAM NON
OPORTET. Hic contraria sunt prodesse et nocere; sed ipsa
contraria non faciunt argumentum nisi habeant inter se aliquam
similitudinem; hic itaque animorum similitudo est. Nam si ille
imprudenter obfuit, hic necessitate profuit; neque ille uoluit
obesse neque hic uoluit prodesse. Ergo si ignoscitur ei qui non
uoluntate, sed imprudentia laesit, et illi gratia non habenda est
qui non uoluntate profuit, sed necessitate. Per paria sic, cum
non ex contrariis rebus sed ex simillimis per naturam probabile
colligimus argumentum, ut puta: NAM VT LOCVS IN MARI SINE PORTV
NAVIBVS INTVTVS EST, SIC ANIMVS, QVI SINE FIDE EST, AMICIS ESSE
NON POTEST PORTVOSVS. Ex his autem, quae sub eandem rationem
cadunt, probabile facimus argumentum cum ea sibi conferimus quae
ad aliquid sunt, ut puta locare conducere, emere uendere. Haec
uerba ad se inuicem spectant; itaque ex unius rei ratione
alterius rei rationem probare debemus, ut puta: nescio qui patre
uendente emit filium, iniquam rem dicitur fecisse. Hic facis
argumentum probabile; nam si is qui uendidit rem iniquam fecit,
et hic qui emit rem iniquam fecit. Deinde quod Cicero posuit
exemplum; apud Rhodios portorium, res uilis, utilis erat, et
Hermocreon uir amplissimus id conduxit portorium; defenditur,
quod rem turpem non fecerit. Facis itaque argumentum per eas res
quae sub eandem rationem cadunt: 'NAM SI RHODIIS TVRPE NON FVIT
LOCARE, NE HERMOCREONTI QVIDEM TVRPE EST CONDVCERE'. Sitte autem,
inquit, uera sint siue falsa ea unde facimus argumentum, nihil
ad nos, dummodo ad Lidern faciendam probabilia esse uideantur.
Falsum est, sed ueri simile, si dicas: 'non occidit Medea filios,
quippe mater filios numquam potuisset occidere'. Hic falsum est,
quod adseris; tamen fecisti argumentum probabile per id quod
fere solet fieri, ut Medea filios non occidisse credatur. Aut si
dicas: quia multus in calceis puluis fuit, ex itinere regressus
est. Verum est autem argumentum probabile, si dicas: quoniam
cicatrix est, uulnus fuerit necesse est. Nunc autem ut probabilis
argumenti omnes partes scire possimus haec nobis quoque
animaduertenda pictura est:


{Fig: IMG 5 }



30. [p. 237 Halm] OMNE AVTEM, VT CERTAS QVASDAM IN PARTES
TRIBVAMVS. Supra diximus probabile argumentum in tres partes
diuidi, in id quod fere solet fieri, in id quod in opinione
positum est et in id quod habet ad haec quandam similitudinem;
sed has tres partes ipsas res esse diximus de quibus probabile
fit argumentum. Verum in his tribus rebus haec rursus quattuor
conlata sunt, id est, quod ex illis rebus conficitur aut signum
dicitur aut credibile aut iudicatum aut comparabile. Atque ut
sciamus haec quattuor illis tribus esse conexa, id quod fere
solet fieri nihil aliud habet in se nisi aut signum aut
credibile; deinde id quod in opinione positum est nihil in se
habet nisi iudicatum; postremo id quod habet ad haec quandam
similitudinem, nihil aliud habet nisi comparabile. Videmus itaque
haec quattuor in illis tribus esse; nec haec tantum sibi
copulata sunt, sed omnia quae in argumento sunt probabili etiam
argumentis attributis personae et attributis negotio constat esse
conexa. Nam quattuor negotio esse diximus attributa, continentia
cum ipso negotio, in gestione negotii, adiuncta negotio, quae
gestum negotium consecuntur. Itaque in continentibus cum ipso
negotio et in gestione negotii signum est; in his quae gestum
negotium consecuntur iudicatum est, in his autem quae adiuncta
sunt negotio comparabile est, in attributis uero personae
credibile est. Ita uidemus et locos argumentorum et res et exitus
certis rationibus sibi esse copulata. Nulla itaque uideatur esse
confusio quod probabile argumentum iam dudum in tria diuisimus,
nunc in quattuor, quia id quod fere solet fieri duo in se
continet, signum et credibile, quod in opinione positum est unum
habet in se, id est iudicatum, quod habet ad haec quandam
similitudinem similiter in se unum continet, id est comparabile.
Itaque probabile argumentum in quattuor partes nunc diuiditur;
nam aut signum est aut credibile aut iudicatum aut comparabile.

SIGNVM EST QVOD SVB SENSVM ALIQVEM CADIT. Quinque sensus sunt in
homine, uisus, auditus, odoratio, sapor, tactus. Itaque quidquid
sub hos sensus cadit, cum ad argumentum fuerit attractum signum
est; quod signum per se, non ad se ualet, sed ex eo aliud
proficiscitur, id est aliud adseritur, ut puta, si agatur an
nescio quis ex itinere uenerit et adseras eum uenisse; nam in
calceis eius multus puluis est. Puluis hic signum est, et signum
quod sub sensum oculorum cadat.

Aut si dicas: 'quia cruentus est, hominem occidit'. Deinde si
dicas: seditio facta est; nam tumultus auditus est. Hic tumultus
signum est, sed signum quod sub aurium sensum cadat; ita et
reliqua similia. Verum hoc argumenti genus, id est signum, non
satis ad fidem ualet, sed alterius firmioris argumenti indiget ad
probationem. Ita probabile quidem est argumentum, sed non
ualidum, semperque hoc argumento coniectura tractatur, et ideo
aut aliud firmius argumentum aut testimonium requirit. Sed quod
paulo ante dixi, signum esse in eo quod fere solet fieri, utique
cum dico: 'ex itinere uenit; nam multus in calceis puluis est' et
'hominem occidit; nam cruentus est', argumentum facio ex his
quae fere solent fieri. Nam et qui ex itinere uenerit solet fieri
ut puluerulentus sit, et qui hominem occiderit, solet fieri ut
cruentus sit.

Ex signo uero in [p. 238 Halm] omnia tempora circa factum facere
possumus argumentum, ut puta: 'occidisti hominem, quia cruentus
es'; et hic cruor signum est, 'occidisti autem hominem' tempus
praeteritum. Deinde 'occidis hominem; nam uulnus infigis'; hic
'uulnus infigis' signum est, 'occidis hominem' tempus praesens.
Deinde 'occidere uis hominem; nam armatus incedis': hic 'armatus
incedis' signum est, 'occidere uis hominem' tempus futurum. ha
signum ad omne tempus argumentum est.

CREDIBILE EST QVOD SINE VLLO TESTE AVDITORIS OPINIONE FIRMATVR.
Credibile est, inquit, argumentum quod per se ipsum facit fidem
neque ad probandum desiderat testem, sed facile cum prolatum
fuerit apud opinionem et sententiam iudicis persuadetur. Hoc
credibile in eo esse diximus quod fere solet fieri, et rursus in
attributis personae. Ita in exemplo, quod subdidit Cicero,
utrumque uideamus: NEMO EST, inquit, QVI NON LIBEROS SVOS
INCOLVMES ET BEATOS ESSE CVPIAT. Vtique et solet fieri ut nemo
sit qui non amet liberos suos, et attributum personae est, id est
fortuna, quod liberi nominantur et quod ait 'nemo est'.

Iudicatum est ubi res adsensione aut auctoritate aut iudicio
alicuius aut aliquorum comprobatur. Iudicatum in his posuimus
quae gestum negotium consecuntur. IVDICATVM EST, inquit, RES
ADSENSIONE AVT AVCTORITATE AVT IVDICIO ALICVIVS AVT ALIQVORVM
COMPROBATA. lam et hic in tria diuisit iudicatum. Nam adsensio in
religione est, auctoritas in communi, iudicium in adprobato; in
tria enim iudicatum diuisit, in religiosum, in commune, in
adprobatum. Religiosum est, inquit, si quid de re aliqua iurati
iudices iudicarunt, et ideo religiosum quia iurati iudicarunt,
quod adsentiri nos necesse est. Animaduertamus tamen ut iudicium
gestum semper negotium consequatur. COMMVNE EST QVOD OMNES VVLGO
PROBARINT. Commune est, inquit, quod ex more uulgi iusti
auctoritatem tenet, ut necesse est maioribus natu adsurgi, ut
supplicum misereri: hoc ut sequamur, habemus uulgi auctoritatem.

Deinde hoc etiam animaduertamus, quod consuetudo quaecumque rem
semper aliquam consequatur. Inter id quod fere solet fieri et
commune hoc interest: id quod fere solet fieri ex quadam natura
est, commune iudicato stringitur. ADPROBATVM EST QVOD HOMINES,
CVM DVBIVM ESSET QVALE HABERI OPORTERET. Adprobatum est, inquit,
quod cum dubium esset circa qualitatem bonam malamue, ad unam
partem homines inclinarunt: ut, inquit, cum sororem Horatius
occidisset et de facto eius populus esset incertus, tamen
absolutus est. Deinde, ut Tiberius Gracchus censor cum insciente
collega quosdam senatu mouisset et de eius facto dubitaretur,
postea tamen eius factum populum adprobauit; nam eum consulem
fecit. Ita religiosum et commune et adprobatum, quia in iudicato
sunt, gestum semper negotium consecuntur.

COMPARABILE AVTEM EST QVOD IN REBVS DIVERSIS SIMILEM ALIQVAM
RATIONEM CONTINET. Dictum est iam de signo, de credibili, de
iudicato; restat extremum ut de comparabili dicat. Comparabile
est quod res inter se diuersas [p. 239 Halm] aliqua ratione
coniungit. Haec comparatio, id est similitudo, partis tres,
imaginem, quam Graeci εἰκονα appellant; collationem, quam Graeci
παραβολὴν appellant, exemplum, quod Graeci παράδειγμα appellant.
Imago est oratio circa res diuersas aut corporis aut naturarum
comparans similitudinem, ut "os umerosque deo similis", uel
"qualis mugitus, fugit cum saucius aram taurus". Conlatio est
oratio quae res inter se diuersas ex simili comparatione
coniungit, ut est illud: "Ac ueluti magno in populo cum saepe
coorta est seditio". Exemplum est quo rem aliquam alicuius
hominis aut negotii auctoritate uel casu aut hortamur aut
dehortamur. Hortamur sic, ut: "Antenor potuit mediis elapsus
Achiuis Illyricos penetrare sinus". Dehortamur sic: "at non
uiderunt moenia Troiae Neptuni fabricata manu considere in
ignis?" Haec quidem nos exempla grammaticalibus artibus
supposuimus. Cicero autem tunc se exempla his quae sunt in
comparabili suppositurum esse promittit, cum coeperit de
elocutione tractare; nunc autem de inuentione tractatus est. AC
FONS QVIDEM CONFIRMATIONIS, VT FACVLTAS TVLIT. Ea omnia quae ad
confirmationem pertinebant demonstrate sunt, inquit, ut rei
ipsius natura flagitabat. Sed hic confuse omnia prolata;
singillatim se autem circa singulas causas traditurum esse
praecepta in secundo libro promittit. IN PRAESENTIA TANTVMMODO
NVMERVM ET MODOS ET PARTIS. Numerum accepimus attributa personae
undecim, negotio quattuor; dein genera argumentorum duo,
necessarium, probabile; modos autem accipiamus, id est in
necessario argumento, complexionem, enumerationem, simplicem
conclusionem; deinde in probabili argumento id quod fere solet
fieri, quod in opinione positum est, quod habet ad haec quandam
similitudinem: partes autem accipiamus signum, credibile,
iudicatum, comparabile et ea quae sub his sunt. ATQVE INVENIRI
QVIDEM OMNIS EX HIS LOCIS ARGVMENTATIO POTERIT. Possunt quidem
omnia iam argumenta ex his locis quos praecipimus inueniri, sed
haec ipsa argumenta debemus, inquit, artificiosa dictione
distinguere, quia et suaue et necessarium est. Itaque nunc pauca
de dialectica ad rhetoricam translaturus est, habebitque locum de
syllogismis, ad quos capiendos et tenendos lectorem uehementer
hortatur, ut ipse ait: QVOD NON REI SOLVM MAGNA EST VTILITAS, SED
PRAECIPIENDI QVOQVE SVMMA DIFFICVLTAS. Diximus itaque argumentum
probabile in quattuor diuidi, signum, credibile, iudicatum,
comparabile. Credibile esse diximus in attributis personae;
signum esse diximus in duobus negotio attributis, in
continentibus cum ipso negotio et in gestione negotii;
comparabile esse diximus in adiunctis negotio, iudicatum uero in
his quae gestum negotium consecuntur. Itaque omne argumentum
factum ex attributis personae credibile dicetur; deinde omne
argumentum factum ex continentibus cum ipso negotio et ex his
quae in gestione negotii sunt signum dicetur; [p. 240 Halm]
deinde omne argumentum factum ex his quae negotio adiuncta sunt
comparabile dicetur; postremo omne argumentum factum ex his quae
negotio adiuncta sunt et negotium consecuntur iudicatum dicetur,
sed cum probabile fuerit. Alioqui in omnibus attributis tam
personae quam negotio et necessarium esse potent argumentum,
cuius tres partes esse diximus, complexionem, enumerationem,
simplicem conclusionem.

31. OMNIS IGITVR ARGVMENTATIO AVT PER INDVCTIONEM TRACTANDA EST
AVT PER RATIOCINATIONEM. De materia et argumento iam dictum est;
nunc tertium illud est, ut de argumentatione dicamus, quae
pertinet ad elocutionem et quam Cicero ex dialectica sumptam in
rhetoricam posuit laxiorem. Argumentatio est itaque artificium
non inueniendi, sed dicendi; haec duobus modis fit, aut per
inductionem aut per ratiocinationem. Ita et Aristoteles in
argumentatione duo esse dixit, ἐπαγογὴν και συλλογισμόν . Atque
Aristototeles breuiter ac strictim omne exemplum inductionem esse
dixit, quod animus auditoris ab eo quod non dubium est ad
credendum id quod dubium est inducatur. Duo itaque sunt genera
argumentandi, inductio et ratiocinatio. Verum inductione
philosophi utuntur; et hic nunc ad exemplum inductio philosophica
inducitur ad hoc, ut intellegamus quid sit inductio uel
quemadmodum fiat. Post autem praecipiet, qualis inductio possit
esse oratoris.

INDVCTIO EST ORATIO QVAE REBVS NON DVBIIS CAPTAT ADSENSIONES EIVS
QVICVM INSTITVTA EST. Generaliter hic inductionem definiuit, qua
definitione ostendit ubique nos inductione uti posse, et in
philosophica et in oratoria et in quacumque contentione uerborum,
etiam in fabulis. Nam ubique necesse est persuaderi; et ideo
personam certam hic non posuit, sed hoc ait: 'inductio est oratio
quae rebus non dubiis captat adsensiones eius quicum instituta
est'. 'Eius', inquit, id est siue ille philosophus sit siue iudex
siue orator siue amicus siue inimicus Inductio itaque sic
facienda est, ut primo proponamus illa quae extra negotium sunt,
sed tamen quae ad negotium per similitudinem spectant: et talia,
inquit, esse debent illa quae proponimus, ut necessario is cum
quo agis ita esse fateatur atque consentiat. Quod cum
consenserit, tunc paulatim ad id unde dubitabatur descendis et
his quae supra concessa sunt, simile esse confirmas. Dat ergo
nunc exemplum philosophicum. Aeschines Socraticus fuit, id est
discipulus Socratis. Is multa scripsit: quodam etiam loco inducit
Socraten referentem - nam is erat mos discipulis, ut ingenio
proprio reperta ad magistros referrent et quasi ab his inuenta
ponerent - induxit, inquam, Aeschines Socraten referentem quid
esset uel quemadmodum esset locuta Aspasia cum uxore Xenophontis
uel cum ipso Xenophonte: nam Xenophon et eius uxor frequenter
discordabant. Persuadet ergo Aspasia ut in gratiam reuertantur;
Aspasia autem peritissima fuit philosophiae. Hac itaque
inductione usam induxit Aspasiam apud Aeschinen Socrates:
interrogauit, inquit, Aspasia Xenophontis uxorem: 'Si' inquit
'uicina tua aurum melius habeat, quam tu habes, cuius habere
malis, tuum an illius?' Respondit illa, inquit, 'Illius'.
'Deinde', inquit, ‘si uirum illa meliorem [p. 241 Halm] habeat,
quam tu habes, utrumne tuum maus an illius?' Tunc, inquit,
Xenophontis uxor inducta similitudine superiorum, quoniam
sententiam mutare non poterat, tacita erubuit. Postea, inquit,
Aspasia conuertit se ad Xenophontem ipsum et similiter cum illo
instituit inductionem: 'Die mihi', inquit, 'Xenophon, si uicinus
tuus equum aut fundum meliorem habeat, quam tu habes, tuumne
malis an illius?' 'Illius', inquit. 'Quid si', inquit, 'uxorem
meliorem habeat quam tu habes, tuamne maus an illius?' Tacuit,
inquit, Xenophon. Tunc, inquit, Aspasia: 'Quoniam id mihi uterque
uestrum respondere noluit, quod solum uolueram responderi, ego
dicam, quid uterque uestrum cogitet: nam et tu, inquit, Xenophon,
uxorem optimam cupis et tu uirum optimum. Quare nisi et tu uir
Optimum fueris et tu femina lectissima, id est, nisi in gratiam
regressi fueritis, semper et tibi uxor lectissima et tibi uir
optimus deerit'. Hic itaque inductio hoc egit, ut Xenophon et
uxor eius ab his quae uelle se negare non poterant, ad id etiam
quod dubium habebant per similitudinem deducerentur.

HOC MORE SERMONIS PLVRIMVM SOCRATES VSVS EST. Socrates, inquit,
in disputationibus suis inductione frequenter utebatur,
propterea, inquit, quod optimum ducebat ut non a se rebus
prolatis, sed confessionibus suis aduersarius uinceretur.

32. Hoc IN GENERE PRAECIPIENDVM NOBIS VIDETVR PRIMVM.

In inductione, inquit, tria semper spectare debemus: primo ut
similitudines tales proponamus ut eas sit necesse concedi; nam
illud dubium esse non debet unde alteri fidem uolumus facere;
deinde, inquit, illud quod confirmamus ei rei quam proposuimus
simile esse debet, ne nihil egerit propositio, si illud dissimile
est cuius causa proposuimus. Tertio, inquit, id agere debemus,
ut nemo intellegat quo spectet similitudinis propositio, ne, cum
quispiam intellexerit se ex confessione propositionis etiam illi
rei fidem facere quam negauit, aut non respondeat aut male
praueque respondeat. Si autem nesciat quo tendat similitudinis
propositio, securus confitetur; qua confessione etiam illud quod
negabat ante, ita ut tu uis esse concedit. Cum autem, inquit,
haec diligenter in facienda inductione seruaueris, ut et
propositio similitudinis concedatur et illud propositioni simile
sit cuius causa similitudo proposita est, et nemo uideat quo
propositio illa contendat, officio tuo per ista diligenter
impleto rursus debebis responsionem contendentis attendere. Vnum
autem de tribus faciat necesse est: nam aut tacebit aut
confitebitur aut negabit. Ad haec singula dat praecepta, quid in
his singulis tu facere debeas, et primo a difficiliore parte
incipit. Si, inquit, negabit ita esse illud unde contentio est
atque illud quod in propositis concessisque similitudinibus
continetur, duo, inquit, facere debemus: aut illas res quas ante
concessit, similes docere huic rei esse de qua contentio est,
aut, si pemegabit, alias inducere similitudines; sin autem,
inquit, confitebitur, habita argumentatio concludenda est.
Deinde, inquit, si tacebit, duo facies: aut responsionem de eo
elicies, aut si respondere noluerit, quia genus confessionis est
taciturnitas, concludenda est argumentatio. Ita, inquit hoc genus
argumentandi tripertitum semper est. [p. 242 Halm] Prima,
inquit, pars constat ex una similitudine pluribusue: altera ex ea
re quae in contentione uersatur et quam nobis concedi uolumus;
tertia ex conclusione, quae aut confirmat confessionem aut quid
ex ipsa confessione conficiatur ostendit, ut in hoc ipso exemplo
confessionem tacentium confirmat Aspasia: 'et tu', inquit,
'mulier, uirum optimum uis habere et tu, Xenophon, uxorem habere
lectissimam maxime cupis'.

Deinde ex hac confessione quid conficiatur ostendit: 'quare',
inquit, 'nisi hoc perfeceritis, ut neque uir melior neque femina
lectior in terris sit, profecto semper id quod optimum putabitis
esse multo maxime requiretis, ut et tu maritus sis quam optimae
et haec quam optimo uiro nupta sit'.

33. SED QVIA NON SATIS ALICVI VIDEBITVR.

Dedit supra philosophicae inductionis exemplum, dat nunc in
rhetorica, non quo, inquit, diuersa praecepta sint, sed ne quis
forte praeceptum in philosophiam datum in rhetorica uidere non
possit. Exemplum autem nunc ponit apud Graecos peruagatum, cuius
exempli huiusmodi thema est. Epaminondas imperator, cum ei
successum fuisset, retinuit apud se exercitum aliquot amplius
diebus quam ex lege oportebat: illis ipsis diebus Lacedaemonios
funditus euertit ac uicit. Accusatur, quod contra legem exercitum
retinuerit. Proponatur hic autem tacita exceptione lex illa,
'qui successori ex lege exercitum statim non tradiderit, poenas
soluat': in hoc themate potest quidem esse compensatiuus Status
principalis 'feci, sed profui', uerum secunda conflictio in
scripto et uoluntate consistit. Scripto utitur accusator, qui
dicit a uerbis legis recedi non oportere; uoluntate utitur
Epaminondas, qui dicit legem iubere quidem exercitum tradi, sed
si nihil urgueat.

Alioquin, si rei publicae causa paucis diebus retineatur, nullam
poenam subesse retinenti. Itaque hic inductionem potest facere
accusator ille, qui contra sententiam legis scripta defendit, et
similitudinem non extra causam, sed ex eadem causa facit. Si,
inquit, Epaminondas id quod ait legis scriptorem sensisse ad
legem suis uerbis addat, id est, damnandum esse qui exercitum non
tradat praeter eum qui rei publicae causa retinuerit, hoc si
addat, numquid pati potestis? Non opinor. Deinde si hoc idem legi
additum uos uestra auctoritate ad populum feratis, numquid id
populus patietur? Non patietur. Ergo, inquit, quod addi ad legem
per uerba non potest, id tamquam additum sit sequi non debemus.
Quod si, inquit, sententiam scriptoris neque Epaminondae neque
uestris litteris uidemus corrigi posse, multo magis illud re ipsa
et iudicio uestro mutari non potest, quod ne uerbo quidem mutari
potest. Verum hoc scire debemus, in dialogis sermonem esse, non
dictionem, dictionem autem esse oratoris in ciuillbus causis.
Idcirco ait AVT ALITER HOC IN SERMONE ATQVE IN DICENDO SIT
VTENDVM. Sermo philosophi, dictio oratoris; oratio autem potest
et ad dialogum conuenire, si sit paulo splendidior elocutio,
propria tamen oratoris est. Deinde notare debemus omnes
magistratus praetores appellatos, ut hic: CVM EPAMINONDAS
THEBANORVM IMPERATOR, QVOD EI QVI SIBI EX LEGE PRAETOR
SVCCESSERAT, Cum imperatori succedere debeat imperator.

34. RATIOCINATIO EST ORATIO EX IPSA RE PROBABILE ALIQVID
ELICIENS, QVOD EXPOSITVM ET PER SE COGNITVM SVA SE VI ET RATIONE
CONFIRMET. Argumentationum [p. 243 Halm] duae partes sunt,
inductio et ratiocinatio. De inductione iam dictum est, nunc de
ratiocinatione tractatus est, id est de syllogismis. Verum ut ad
genus speciem referamus, syllogismus non argumenti nomen est, sed
argumentationis, ita ut inductio non inueniendi modus est, sed
forma dicendi. Quam ob rem sic definiuit ratiocinationem, id est
syllogismum: RATIOCINATIO EST, inquit, ORATIO EX IPSA RE
PROBABILE ALIQVID ELICIENS, QVOD EXPOSITVM ET PER SE COGNITVM SVA
SE VI ET RATIONE CONFIRMET. Et in hac definitione multa communia
esse possunt cum inductione. Nam quod ait eoratio ex ipsa re
probabile aliquid eliciens', tam ratiocinationis est quam
inductionis. Hoc autem proprium ratiocinationis, quod ait 'quod
expositum et per se cognitum sua se ui et ratione confirmet'.
Inductio enim non per se cognoscitur neque se sua ui et ratione
confirmat, sed ut fidem faciat probandae rei similitudines ante
praecedunt. Recte itaque ratiocinatio definita est, id est oratio
quae ex confesso argumentum continens non sirnifitudine, sed per
se cognoscitur et sua se ui et ratione confirmat. Verum quod
diximus 'ex confesso argumentum continens'; nisi enim quis
confiteatur quia inimicus fuit, non erit argumentum ‘si inimicus
fuit, occidit' ; sed si confitetur inimicum, argumentum probabile
fit 'si igitur inimicus fuit, ocddit'.

HOC DE GENERE QVI DILIGENTIVS CONSIDERANDVM PVTAVERVNT.
Ratiocinatio est igitur oratio per se cognita ac sua ui et
ratione firmata, ex re confessa sumptum ad fidem proferens
argumentum. Verum, ut diximus, haec oratio est pertinens ad
syllogismos. Syllogismorum autem multi quinque, [multi plurimas]
partes, multi, inquit, tres esse dixerunt: sed utronimque,
inquit, rationes debemus inspicere, quia et breuis inspectio est
et oratori res necessaria. Opus quidem, inquit, utrorumque
consimile est; nam alteruter et propositionem habet et
adprobationem propositionis et rursus adsumptionem et
adprobationem adsumptionis et conclusionem. Verum, inquit, qui
syllogismum in quinque partes diuidunt, has singulas partis
numerant ut propositio una pars sit, adprobatio propositionis
altera; ita et in adsumptione itemque probatione adsumptionis, ut
quinta pars sit conclusio. lili autem qui tres partes in
syllogismis esse contendunt, propositionem et adprobationem
propositionis unam partem numerant, rursus adsumptionem et
adprobationem adsumptionis alteram partem numerant, tertiam uero
conclusionem. ha utrorumque opus simile, sed in membris operis
numerus diuersus. Iam uero quinquepertiti syllogismi siue
tripertiti in ipsis libris exempla poterimus agnoscere; uerum
quaedam praecepta in his partibus posita intellegamus.
Propositio, inquit, generalis in suo esse debet et id quod
adsumendum est necessario in se continens. Adprobatio eius multis
uerbis et diuersis rationibus facienda est. Adsumptio uero ex
propositione capienda est; ut hic adsumptio est: nihil autem
melius consilio quam omnis mundus administratur'. Haec adsumptio
ex ui propositionis [p. 244 Halm] adsumpta est: quae est enim
propositio? 'Melius accurantur quae consilio reguntur, quam quae
sine consilio administrantur'. Deinde, inquit, etiam adsumptionis
adprobatio multis rationibus facienda est. Extrema conclusio est
quae quattuor modis fit, quos modos alio in loco ostendemus, cum
de bipertito syllogismo coeperimus habere tractatum.

QVINQVEPERTITAM IGITVR HOC PACTO PVTANT ESSE ARGVMENTATIONEM.
Qui, inquit, quinquepertitam dicunt esse argumentationem, hoc
adferunt quod supra ostendimus, id est separant propositionem ad
adprobatione sua et rursus adsumptionem ab adprobatione sua.

35. QVI AVTEM TRIPERTITAM ESSE DICVNT.

Illi, inquit, qui tripertitam argumentationem esse contendunt,
eodem modo quidem tractant argumentationem - nam et propositiones
habent et adprobationes et rursus adsumptiones cum
approbationibus suis -, sed haec bina conectunt et reddunt
singula, ut propositionem cum adprobatione sua simul iungant et
rursus adsumptionem et adprobationem eius unum efficiant. Negant
autem recte neque propositionem neque adsumptionem dici nisi
fuerint adprobata, tuncque esse aiunt propositionem
argumentationis, si adprobata sit; sin autem adprobata non sit
esse quidem propositionem, sed argumenti, non argumentationis: in
qua argumentatione latior et expolitior elocutio est. Itaque qui
hoc contendunt, negant esse amplius quam tripertitam
argumentationem. Ab his Cicero dissentit et contra disputat,
probatque illorum sententiam qui dicunt quinquepertitam
argumentationem. Itaque hoc Cicero secundum artem testibus et
argumentis probat. Testibus sic: QVAM OMNES, inquit, AB
ARISTOTELE ET THEOPHRASTO PROFECTI MAXIME SECVTI SVNT. Nam
quemadmodum, inquit, superius argumentationis genus, id est
inductionem, Socrates maxime et omnes Socratici tractauerunt, ita
hoc genus argumentationis, id est ratiocinatio quinquepertita,
ab Aristotele et Theophrasto uel Peripateticis frequentatum atque
tractatum est. Sed quia orator rhetoricam scribens importune
paene philosophos ad testimonium uocat [quia de dialectica iste
tractatus est, recte philosophos sibi adhibet qui rhetoricam
scribit], adiungit etiam multos oratores elegantissimos atque
artificiosissimos iudicatos, qui usi sunt hac argumentatione
quinquepertita: DEINDE, inquit, A RHETORIBUS HIS QVI
ELEGANTISSIMI ATQVE ARTIFICIOSISSIMI PUTATI SVNT. Itaque testibus
probauit non errare illos qui adserant quinquepertitam
argumentationem, sed quia poterat Ciceroni 'etiam illi quos
commemoras errauerunt', ostendit se exemplum illorum non temere
secutum probatque argumentis suis non errare eos qui
quinquepertitam argumentationem, errare autem eos qui tripertitam
esse contendat.

Itaque haec est quaestio, utrum tripertita an quadripertita an
quinquepertita sit argumentatio. Cicero multis syllogismis suis
nunc quinquepertitis, nunc tripertitis probat quinquepertitam
esse argumentationem, et primo adserit propositionem et
adprobationem inter se esse diuersas; in qua adsertione primo
argumenti, deinde exempli est syllogismus. Dehinc simili ratione
adserit [p. 245 Halm] adsumptionem et adprobationem eius inter se
esse diuersas, in qua rursus adsertione primo argumenti, deinde
exempli est syllogismus. Itaque postquam probauit propositionem
et adsumptionem ab ationibus suis longe esse separatas, concludit
commodes partitos esse eos qui quinquepertitam dixerint
argumentationem.

37. QVINQVE IGITVR PARTES EIVS ARGVMENTATIONIS QUAE PER
RATIOCINATIONEM TRACTATVR. Illius enim argumentationis quae per
inductionem tractatur tripertita est argumentatio. Verum hoc in
primis tenere debemus, argumentum nunc uicinum esse quaestioni,
nunc a quaestione longinquum. Argumentum enim prolatum nunc ipsi
quaestioni prodest, nunc ei rei quae uicina est quaestioni;
itaque argumentum nunc uicinum est quaestioni, nunc loco tertio,
nunc quarto, nunc quinto nascitur, Aristoteles autem dicit etiam
loco decimo posse fieri argumentum. Sed cum saepe argumentum tam
longe a quaestione sit, hoc agunt syllogismi, ut id quod longe a
quaestione est, eidem quaestioni dicendi ratiocinatione
coniungant. Ac uicinum argumentum tale est: 'quoniam hic inimicus
fuit, occidit', longe a quaestione argumentum tale est:
'inimicus occidit'. Hoc quia generale est, primo disserendum est
utrum semper inimicus occidat; quod postquam adserueris, non
statim probas hunc occidisse, sed ad hoc proficit, ut rursus
doceas hunc inimicum fuisse; quod postquam adserueris [hunc
inimicum fuisse], tunc demum redis ad quaestionem: 'ergo hic,
quia inimicus fuit, occidit'. Deinde longe petitum argumentum
etiam illic licet animaduertere, ubi Cicero redarguit Hermagoran
non recte sub qualitate posuisse deliberationem et
demonstrationem, ubi primum docet genera esse causarum; quod si
genera sunt causarum, partes generis causae esse non posse; at si
partes generis causae esse non possint, multo magis partes
partium esse non posse. Postremo redit ad quaestionem: 'male
igitur deliberatio et demonstratio sub qualitate ponuntur'.
Itaque argumentum nunc longe a quaestione est, nunc uicinum est
quaestioni. Deinde debemus hoc animaduertere, argumentum
quodcumque sumimus utrum in genere sit an in specie; si in
genere, sine dubitatione proponere debemus, deinde adprobare
eandem propositionem, tertio loco speciem adsumere, quarto loco
adsumptionem speciei multis rationibus adprobare, postremo
concludere. Huius syllogismi subiciamus exemplum illud ipsum
Epaminondae.

38. OMNIS LEGES, IVDICES, AD COMMODVM REI PVBLICAE REFERRE
OPORTET et cetera. Haec propositio est generalis sine ulla
dubitatione. Deinde adprobat eandem propositionem: EA ENIM
VIRTVTE ET SAPIENTIA MAIORES NOSTRI FVERVNT et cetera. Tertio
loco species adsumitur: ERGO IN HOC QVOQVE IVDICIO DESINITE
LITTERAS LEGIS INTERPRETARI et cetera. Quarto loco adprobat
adsumptionem: QVID MAGIS VTILE FVIT THEBANIS QVAM LACEDAEMONIOS
OPPRIMI et cetera. Postremo concludit: QVOD SI LEGES OMNES et
cetera. Hoc autem argumentum longe a quaestione petitum
cognoscimus facile: argumentum uero, quod in specie est, semper
cum dubitatione proponitur: 'si hoc est, illud [p. 246 Halm]
igitur non est: aut hoc faciamus aut illud faciamus'. Verum, cum
in propositione 'si' est, κατὰ συνημμένον dicitur; cum in
propositione 'aut' est, κατὰ διεζευγμένον dicitur. Igitur
argumentum quod in specie est debet semper cum dubitatione
proponi; huius propositionis facienda est adprobatio, deinde
adsumptio eiusdem speciei facienda est per eandem speciem, sed
per confirmationem; cuius adsumptionis facienda est adprobatio;
tunc erit postrema conclusio. Ulis in Miloniana oratione
syllogismus est: 'si', inquit, 'doceo causas fuisse Clodio, ut
occideret Milonem, probo insidiatorem'. Hanc propositionem
adprobauit: "etsi boni ne magno quidem emolumento impelluntur ad
fraudem, improbi saepe paruo". Deinde ipsam speciem adsumit per
confirmationem: 'habuit autem causas Clodius'. Hanc rursus
adsumptionem multis rationibus adprobat; postremo concludit:
'quare si habuit causas Clodius ut occideret Milonem, constat
insidiatorem fuisse'. Ergo quotiens argumentum in genere fuerit,
species adsumenda est; quotiens argumentum in specie fuerit, ipsa
species adsumenda est, sed per confirmationem. Hoc autem tenere
debemus, in propositione uim totius argumentationis consistere.
Siue autem in genere siue in specie sit propositio, ex ipsa tamen
semper generatur adsumptio. Docuit itaque quinquepertitam
argumentationem per exemplum Epaminondae; deinde docuit
quadripertitam argumentationem duobus modis, nunc propositionis
adprobatione, nunc adsumptionis adprobatione sublata; deinde
docuit tripertitam argumentationem utraque adprobatione sublata.
Nunc quaestio est, an sit bipertita argumentatio: 'si peperit,
uirgo non est; peperit autem'. Multi dicunt esse bipertitam
argumentationem hac ratione: si, inquiunt, adprobationes saepe,
quia manifestae sunt, subtrahuntur, cur non et conclusio, cur
manifesta est, subtrahatur?' ut sit bipertita argumentatio per
propositionem et adsumptionem 'si peperit, uirgo non est; peperit
autem'. Cicero hanc illorum sententiam reprehendit dicitque
semper argumentationem concludendam esse nec umquam tamen utendum
esse manifesta conclusione: tunc autem hoc fieri posse, si
conclusionum genera cognoscamus. Sunt autem quattuor: quarum
conclusionum una talis, cum breuiter anacephalaeosin facimus
propositionis et adsumptionis et post adiungimus id quod ex omni
argumentatione conficitur. Dat autem ipse exemplum: QVOD SI LEGES
OMNES AD VTILITATEM REI PVBLICAE REFERRI CONVENIT, HIC AVTEM
SALVTI REI PVBLICAE FVIT, PROFECTO NON POTEST EODEM PACTO ET
SALVTI COMMVNI CONSVLVISSE ET LEGIBVS NON OBTEMPERASSE. Secunda
autem conclusio talis est ut argumentatio ex contrario
concludatur; et dat exemplum: SVMMA IGITVR AMENTIA EST IN EORVM
FIDE SPEM HABERE, QVORVM PERFIDIA TOTIENS DECEPTVS SIS.
Propositio enim huius syllogismi talis est.

39. QVI SAEPE NVMERO NOS PER FIDEM FEFELLERVNT, EORVM ORATIONI
FIDEM HABERE NON DEBEMVS. Hoc postquam probatum est, ita concludi
oportuit 'igitur Chartaginensibus fidem non habere debemus', sed
contrarium potius in conclusione constituit: 'summa igitur
amentia est in eorum fide spem habere, quorum perfidia totiens
deceptus sis'. Tertia conclusio talis est ut id solum quod ex
omni argumentatione conficitur inferamus ; et dat exemplum :
'urbem igitur diruamus'. Quarta conclusio talis est, cum non id
quod conficitur in conclusione ponimus, sed id quod eam rem quae
conficitur consequatur; [p. 247 Halm] et dat exemplum: SI
PEPERIT, CVM VIRO CONCVBVIT; PEPERIT AVTEM. Hic conficitur: 'cum
uiro igitur concubuit'. Sed hoc in conclusione, quia manifestum
est, non ponit, sed illud ponit quod manifestum ipsam
conclusionem consequituI: IGITVR FECIT INCESTVM. Etenim si cum
uiro concubuit, id consequitur ut fecerit incestum. Antiqui autem
quemcumque hominum coitum incestum appellabant.

40. QVARE IN LONGIS ARGVMENTATIONIBVS. Dat praeceptum, ut sciamus
qua conclusione una quaeque argumentatio concludenda sit.
Quotiens, inquit, longa fuerit argumentatio, aut propter memoriam
anacephalaeosin facere in conclusione debemus, aut si erunt in
memoria quae supra dicta sunt, argumentatio nobis ex contrario
concludenda est. Verum longa argumentatio non partibus, sed
mensura partium constat, id est, non quinquepertita aut
quadripertita argumentatio longa est, sed in quacumque
argumentatione, quotiens latiores fuerint adprobationes, tune
longae erunt argumentationes; ita et quinquepertita argumentatio
ex modo adprobationum breuis potent inueniri. Quare, inquit,
quaecumque longa argumentatio fuerit duobus modis concludenda
est, aut per conductionem, id est anacephalaeosin, aut per
contrarium. Quotiens autem breuis fuerit argumentatio, hoc solo
quo conficitur concludenda est. In illis uero argumentationibus
quae exitum manifestum habent, consecutionem ponere in
conclusione debemus.

SI QVI AVTEM EX VNA QVOQVE PARTE PVTABVNT CONSTARE
ARGVMENTATIONEM. Reprehendit etiam illos qui ex una parte dicunt
fieri posse argumentationem: HI, inquit, ERRANT DE NOMINIS
AMBIGVITATE: nam argumentatio duas significationes habet, et
argumenti et argumentationis. Quare cum dicunt 'si peperit, cum
uiro concubuit', inuentum proferunt, non expolitionem, id est
argumentum proferunt non argumentationem. Sed talis argumentatio
esse non potest nisi cum expolita profertur oratio. Eodem modo,
inquit, et illi errant, qui dicunt aliquando subtrahi posse nunc
propositionem, nunc adsumptionem; nam quoniam utraque harum mouet
auditorem, neutra necesse est subtrahatur. Expolitioni itaque
magno opere studendum est, quia inuentio cunctis oratoribus
communis est, sed ipsi oratores dicendi modo aut optimi sunt aut
mediocres aut infimi.

41. VARIARE AVTEM ORATIONEM MAGNOPERE OPORTEBIT.

Propter fastidia uaria, inquit, uti oratione debemus, ut nunc per
inductionem argumentemur, nunc per ratiocinationem: deinde in
ratiocinationibus ut nunc quinquepertitam nunc quadripertitam,
nunc tripertitam faciamus argumentationem; deinde ut non semper
prima sit propositio, sed ali quando adsumptio prima sit. Haec,
inquit, ut melius inspiciamus, aut scribamus ipsi et nos
exerceamus, aut si id piget facere, ea quae supra posita sunt
exempla uideamus et in ipsisto hanc exerceamus uarietatem. Illud
autem praecipit, syllogismos omnes in dialectica contineri; hos
paucos inde derivato qui oratori conuenire uidebantur. Denique
isti non syllogismi, sed epichiremata dicuntur.

42. REPREHENSIO EST, PER QVAM ARGVMENTANDO AD VERSARIORVM
CONFIRMATIO DILVITVR AVT ADLEVATVR.

Iam de quattuor partibus orationis dictum est, [p. 248 Halm] id
est de exordio, de narratione, de partitione, de confirmatione;
nunc secundum ordinem de reprehensione tractandum est.
Reprehensio est oratio quae post nostram confirmationem
aduersariorum confirmationem reprehendit. Haec duo agit: aut
omnino tollt quod aduersarius dbdt, aut infirmat ac leuius
reddit. Verum ipsa reprehensio ex illis locis argumentorum
capitur ex quibus confirmatio, id est ex attributis personae et
attributis negotio; materia enim argumentorum communis est tam
confirmanti quam reprehendenti. Et cum tria sint data
confirmationi, materia, argumentum, argumentatio, materiam non
reprehendimus, quae nuda atque communis est, sed argumentum aut
argumentationem reprehendimus.

Et quoniam in confirmationem uel reprehensionem communiter
hactenus praecepta tradidimus, debemus scire certos modos
reprehensionis. Sunt autem quattuor principales modi, si aut
sumpta reprehendamus aut conclusionem aut argumentations; aut si
haec tria nullo modo reprehendi poterunt, quod extremum est
facere debemus, ut aliud contra argumentum firmum aut firmius
proferamus. Sumpta sunt, quaecumque nobis ad fidem sumimus; ad
fidem autem sumimus argumentum; ergo argumenta 'sumpta' sunt. Et
quoniam argumentum non nisi ex confesso fit, recte ea quae ex
confessis argumenta sumimus sumpta dicuntur. Sunt autem sumpta
semper quattuor probabilia, tria necessaria; probabile enim
argumentum in quattuor diuiditur, credibile, signum, comparabile,
iudicatum; necessarium in tria diuiditur, complexionem,
enumerationem, simplicem conclusionem. Itaque quia septem
argumenta, septem sumpta sunt; de quibus argumentis cum
aduersarius quodcumque sibi ad fidem sumpserit, tu continuo
certis modis poteris reprehendere, quos modos a Cicerone traditos
in singula sumpta reprehendenda diligenter debemus attendere
atque retinere.

43. QVOD PRO CREDIBILI SVMPTVM ERIT. Enumerauit septem esse
sumpta; nunc docet unumquodque sumptum quot modis reprehendi
possit, et a probabili argumento incipit, in quo quattuor
continentur, signum, credibile, comparabile, iudicatum. Itaque,
inquit, si aliquid ab aduersario pro credibili argumento fuerit
prolatum, quinque id modis possumus reprehendere; si aut, inquit,
quod solidum ac primum est argumentum, ipsum falsum esse
doceamus, aut si ex contraria quoque parte credibile esse
monstremus, aut si omnino erit incredibile, aut si in eo id quod
paucorum est, omnium esse dicatur, aut si id quod raro contingit,
fieri omnino denegetur. Falsum est quod in re falsum est et quod
omnino aliter esse contendimus, sicut ipse ait: NEMO EST, QVIN
PECVNIAM QVAM SAPIENTIAM MALIT. Hoc itaque falsum est, ut etiam
si unus fuerit inuentus qui sapientiam malit, argumentum
aduersarii falsum esse dicatur. Ex contrario quoque credibile
erit, si quid ab aduersariis pro credibili prolatum nihilominus
credibile sit, si conuertatur, ut puta: 'quis est, quin officii
cupidior quam pecuniae sit?'. Hoc utique ad aduersario pro
credibili prolatum est, quod conuersum nihilominus credibile est,
si dicas: 'quis est, quin pecuniae cupidior quam officii sit?'.
Ergo credibile reprehenditur, quod ex contraria parte conuersum
nihilo minus credibile potest [p. 249 Halm] uideri. Incredibile
autem dicetur quod ab hominum opinione dissentit. Et hoc
intererit inter falsum et incredibile, quod falsum in ipsa re
est, incredibile uero in opinione. Itaque, inquit, incredibile
est, ut puta, si auarus dicatur mediocris officii causa maximam
pecuniam contempsisse. Hoc itaque apud opinionem hominum credi
non potest: quando enim auarus maximam pecuniam contemneret
mediocris officii causa, qui ob paruam pecuniam saepe officia
magna contemnit? Inter falsum et incredibile <et> hoc interest:
quod falsum est, credibile esse potest; deinde, quod incredibile
est, uerum esse potest. Sed uerum duplex est; nunc id quod uere
gestum est, nunc id quod uere gestum esse quibusdam rationibus
adprobatur. Itaque saepe quod uerum est, quia falsum esse non
potest, incredibile est. Verum est enim quod Simon uolauit, sed
tamen incredibile est. Deinde si dicas: 'uno die duas
controuersias perscripsi' cum non perscripseris, in re quidem
falsum est, sed tamen, quia fieri potuit, credibile est. Rursus
credibile argumentum reprehendi potest si quod paucorum est
omnium esse dicatur, ut puta: 'qui pauperes sunt, his non
officium magis quam pecunia cordi est'. Hoc quia generaliter
dictum est, reprehendi potest; nam possunt aliqui pauperes
inueniri, quibus officium magis cordi sit quam pecunia. Nec nos
moueat quod in argumento credibili, quod quidem ex personis fieri
diximus, exemplum de loco posuerit; credibile enim argumentum,
id est probabile, maxime quidem personarum est, sed fit etiam ex
attributis negotio, id est ex loco, tempore uel reliquis. Itaque
sub hoc modo reprehensionis duo exempla posuit, unum a persona,
aliud a loco. Illud autem quod tertium uidetur, exemplo illi quod
sub extremo modo positum est congruum, non tertium est exemplum,
sed secundi conclusio, ut primum exemplum a personis sit QVI
PAVPERES SVNT, HIS ANTIQVIOR OFFICIO PECVNIA EST, secundum
exemplum a loco sit QVI LOCVS DESERTVS EST, IN EO, CAEDEM FACTAM
ESSE OPORTET; IN LOCO CELEBRI HOMO OCCIDI QVI POTVIT? Itaque hoc
praeceptum tenere debemus, quod ex attributis personae maxime
credibile argumentum conficitur; esse tamen et in factis
credibile, signum autem non nisi ex factis confici. Scire tamen
debemus ex attributis personae fieri et necessarium argumentum,
si dicas: 'pedibus aeger quinquaginta milia qui potuit
ambulare?'. Postremo credibile argumentum potest reprehendi, si
id quod raro fit numquam fieri posse dicatur, ut puta 'nemo est,
qui puellam praeteriens adamet'. Hoc rursus, quia generaliter
dictum est, potent reprehendi; nam frequenter et semel uisa
puella potest adamari, ut in Eunucho adamat Chaerea, et in
Vergilio: "ut uidi, ut perii, ut me malus abstulit error". His
itaque quinque modis credibile potent reprehendi, si aut
perspicue falsum ostendatur, aut conuersum ex contraria parte
nihilominus credibile sit, aut si incredibile demonstretur, aut
si quod paucorum est omnium esse dicatur, aut si quod raro fit,
id numquam faeri posse dicatur. QVOD AVTEM PRO SIGNO DICATVR, ID
ISDEM EX LOCIS QVIBVS CONFIRMATVR INFIRMABITVR. Dixit quot modis
credibile possit reprehendi, nunc transit ad signum: [p. 250
Halm] si, inquit, ab aduersario aliquid pro signo proferetur, id
isdem locis reprehendi potest quibus confirmatur. Verum quoniam
in definitione signum esse dixit quidquid in sensus cadit, maxima
signa sunt et quae in controuersiis frequentius necesse est
inueniri, oculorum et aurium: oculorum 'pallet, puluerulentus
est, cruentus est', aurium uero 'hoc dixit, hoc locutus est'.
Itaque praeter haec signa quae oculis digitoque monstrantur, omne
factum ac dictum signum est; quae facta et dicta negotio
attributa sunt, id est continentia cum ipso negotio. Quae facta
et dicta tripliciter considerantur, ante negotium, in negotio,
post negotium. Itaque cum ex his quae negotio attributa sunt,
argumenta sumpserimus, signum est, id est ex his quae continentia
cum ipso negotio sunt et quae in gestione negotii continentur;
deinde si ex his fecerimus argumentum quae personis attributa
sunt, credibile erit, et hoc ideo argumentum dicetur, ut quasi
argumentum a personis fiat, signum a negotiis: et ideo Cicero in
Caeliana: "argumentis agemus, signis luce omni clarioribus
crimina refellemus". Igitur si aduersarius, inquit, aliquid pro
signo protulerit, isdem ex locis reprehendere debemus quibus
confirmatur. Et quoniam ignoratur quibus ex locis signum
confirmari debeat, id ipsum docet: confirmatur autem quattuor
modis. Primo, inquit, signum ipsum manifestum esse debet, id est,
ut, cum dixeris 'pallet', uere palleat; deinde ut, postquam
constiterit esse signum, constet rursus eius rei esse signum, de
qua agitur, ut dicas: 'occidit; nam cruentus est'. Et quoniam
diximus factum omne signum esse, in facto autem et facta et dicta
sunt, confirmamus, inquit, signum, si aut id factum dicamus quod
non oportuerit, aut id non factum quod oportuerit. Sed quia
interdum per ignorantiam prouenit ut aut id non faciamus quod
oportet, aut id faciamus quod non oportet, tunc autem grauius
delictum est, si faciamus quae non facienda, aut non faciamus
quae facienda sunt, quia in eo, quod facimus faciendum uel non
faciendum, inest scientia delinquentis (scit enim quia aut
faciendum est aut non faciendum); idcirco postremum illud addidit
ad confirmationem signi, ut non modo aliquid fecerit aut non
fecerit, sed etiam scierit faciendum esse aut non esse faciendum.
POSTREMO, inquit, SCISSE EVM DE QVO QVAERITVR EIVS REI LEGEM ET
CONSVETVDINEM. ltaque quattuor modis signum confirmamus: primum
ut uerum sit, deinde ut eius rei de qua agimus signum sit, deinde
ut doceamus aut id factum esse quod non oportuerit, aut id non
factum quod oportuerit, postremo etiam scisse eum utrum fuerit
faciendum uel non faciendum. Haec quattuor confirmando signo
attributa sunt; quorum si aduersarius quodlibet ad confirmandum
protulerit, tu id quinque modis reprehendes. Dicere enim debebis,
inquit, aut non esse signo, id est, si dicatur ‘homicidium
fecit: nam puluerulentus est', utique ad homicidium puluis signum
esse non potest; aut parum magno esse signo - etenim non modo
signum proferendum est, sed et plenum signum, unde [p. 251 Halm]
illud in Terentio: "iam scio magnum signum" - aut ab se potius
quam ab aduersariis stare, si dicatur 'scelus fecit: nam
erubuit', cum tu contra possis dicere 'immo scelus non potuit
facere, quia erubuit', aut omnino falso dici, si dicatur nescio
qui pallere cum non palleat, aut in aliam quoque suspicionem duci
posse demonstrabitur, si dicatur 'quia pallet, occidit hominem',
cum sit pallor et aegritudinis. Itaque si quid ad confirmandum
signum fuerit prolatum, his quinque modis reprehendi oportebit.
Quod quidem se in secundo libro de coniecturali causa signatius
tractaturum esse promittit.

44. COMPARABILE ARGVMENTVM EX SIMILITVDINE CONSISTIT: QVOD VT
REPREHENDAS, ID QVOD ADVERSARIVS SIMILE ESSE VVLT TV CONTRA
DISSIMILE DEBEBIS ADSERERE. Dissimile autem aliquid aut simile
sit octo rebus ostenditur: genere, natura, ui, magnitudine,
tempore, loco, persona, opinione. Verum in his animaduertere
debemus quid aduersarius comparet ac simile esse persuadeat; quod
postquam perspexerimus, illud ipsum nos dissimile debemus
ostendere quod aduersarius simile esse contendit. Alioqui stultum
est ut, cum aduersarius res inter se esse dicat similes per
naturam, nos eas aut magnitudine esse dicamus dissimiles aut
genere aut loco uel ceteris, sed id quod simile esse dicitur in
natura, nos contra in eadem natura dissimile debemus ostendere.
Quod rursus dicitur simile esse in persona, nos in eadem persona
dissimile esse doceamus. Octo itaque modis dissimile aliquid
necesse est comprobari: genere, natura, ui, magnitudine, tempore,
loco, persona, opinione. Generis triplicem significationem
scimus esse. Est autem genus, id est sanguis aut patria, est
genus sub quo plures partes continentur, est genus rerum
qualitas. Hic itaque genus duo illa significat: sub quo sunt
species et illud quod qualitatem designat. Genus illud sub quo
species sunt ita ad similitudinem ducitur ut in hoc exemplo: 'si
his qui imprudentes laeserunt, ignosci oportet, his qui
necessario profuerunt, haberi gratiam non oportet'. In his enim
ambobus unum genus est uoluntas absens; cuius species sunt
imprudentia et necessitas. Itaque haec specie diuersa genere ad
similitudinem referuntur, id est, quia in utroque absens
uoluntas. Illud autem genus quod qualitatem significat confertur
cum utile utili, honestum honesto conferimus, ut puta: 'tam hoc
utile quam illud, tam hoc honestum quam illud'. Tertium illud
genus, quod aut sanguinem ostendit aut patriam, ad locum referri
oportebit. Natura autem confertur ita ut in hoc exemplo, in quo
populi natura cum maris comparatur: "ut mare", inquit, "quod sua
natura tranquillum sit, uentorum ui agitari atque turbari, sic
populum Romanum sua sponte esse placatum, hominum seditiosorum
uocibus ut uiolentissimis tempestatibus concitari". Vim saepe
esse diximus singulorum uerborum simplicem significationem, hoc
est illud nescio quid, quod intellegimus, cum dictum fuerit
‘sacrilegium'. Iam magnitudo erit ipsius uis exaggeratio, ut
puta: 'sacrilegium atrox'. In loco illam, quae iam abunde
tractata est, qualitatem loci [p. 252 Halm] inspiciamus.

Tempus itidem suis inspectum semper partibus conferamus, ut si
opportunitas est, opportunitatem, si spatium, spatium conferamus.
Persona autem omnino manifesta est. Opinio uero est iudicium
populi; haec ita conferetur, si dicamus: 'sic de illa re
iudicatum est, sic de hac iudicatum aut iudicandum est', aut
'aliter de illa re iudicatum est, aliter de hac iudicatum aut
iudicandum est', ut si pro nobis est, confirmetur, si contra,
mutetur opinio.

AC SI QVO IN NVMERO ILLVD QVOD PER SIMILITVDINEM ADFERTVR. Hoc
non quasi alius aliqui modus conferendi est, ne forte quis
credat, sed opinionis expositio: quae quidem unam partem tenet
solam, id est illam, cum ab aduersariis coniuncta dissoluimus.

SIN IVDICATVM ALIQVID INFERETVR. Et hoc nihilo minus confirmandum
ipse nobis indicat in firmatione. Nam quattuor modis dicit
firmandum nobis esse iudicatum, quibus utique sublatis infirmari
posse declarat, hoc est laude eorum qui iudicarunt, similitudine
eius rei qua de agitur ad eam rem qua de iudicatum est, et non
modo non esse reprehensum iudicium, sed ab omnibus comprobatum,
et si difficilius et maius esse doceamus illud iudicatum quod
adferatur, quam id quod instet. Cum enim adferimus iudicatum ut
id nostrae causae prosit, necesse est primo a laude eorum qui
iudicarunt id quod iudicatum proferimus ordiamur; per iudicantium
enim auctoritatem iudicati auctoritas confirmatur. Deinde ut id
quod iudicatum proferimus simile ei quo de agitur esse
monstremus; tum enim nos iudicatum adiuuabit, si huic simile
demonstretur. Verum haec similitudo octo illis similis partibus
facienda est, hoc est genere, natura, ui, magnitudine, loco,
persona, tempore, opinione; et omnino hoc iam tenere debemus,
quamcumque similitudinem his nobis partibus esse faciendam. Dein
tertio modo iudicatum confirmamus, si ostendamus ipsum iudicatum
non esse reprehensum, et non modo non reprehensum, sed etiam ab
omnibus adprobatum, ut hi iudices de hoc negotio similia sperare
cogantur. Extremum illud, si difficilius et maius iudicatum, quam
id quo de agitur, esse doceamus; numquam enim iudex in minore
negotio facere dubitabit id quod iam iudicatum in maiore
perspexerit. His itaque locis iudicatum confirmatur, isdem
conuersis infirmatur, id est ut iudices uituperes, ut negotiorum
dissimilitudinem doceas, ut reprehensum illud iudicium demonstres
et ut illud iudicium minus ac facile, hoc uero difficile ac
maius ostendas. Deinde docet, quae uitia in aduersario
perscrutari atque inuenire debeamus, id est ne forte illud
iudicatum quod adfertur huic negotio nihil prosit, et ne illud
proferatur iudicium in quo iudices contraxisse constet offensam.
Tertio illud considerandum, ne cum pro nobis similia sint multa
iudicia, ab aduersario unum aliquod dissimile proferatur,
statimque frangetur quod quasi probabile profertur; nam id quod
uere probabile est nullo modo aut difficillime potent infarmari.
Hoc est, quod ait: CONTRARIIS LOGIS, SI RES VERA AVT VERI SIMILIS
PERMITTIT, INFIRMARI OPORTEBIT.

45. [p. 253 Halm] QVAE VERO SICVT NECESSARIA DICENTVR. Transit a
probabili ad necessarium argumentum: quod necessarium argumentum
si necessarium rebus ipsis fuerit, nulla ratione potent
reprehendi; sin autem non rem, sed modum ac formam necessariae
argumentationis habuerit, reprehendetur. Nouimus itaque tribus
modis fieri necessariam argumentationem, per complexionem, per
enumerationem, per simplicem conclusionem. Complexio est in qua
utrum concesseris, id contra te futurum est. Haec, ita ut
diximus, si omnino necessaria est, non poterit reprehendi; sin
autem solam formam necessariae argumentationis tenebit, duobus
modis reprehendetur, aut per conuersionem aut per alterius partis
infirmationem; quos modos facile poterimus adgnoscere si ipsa
necessariae argumentationis forma ponatur: 'si ueretur, quid
accuses, qui probus est? si non ueretur, quid accuses, qui id
parui auditu aestimat?' Hoc per conuersionem sic reprehendemus,
ut cancellato ueluti respectu primam propositionem ad secundae
propositionis dimittamus euentum, deinde secundam propositionem
ad primae propositionis subrigamus euentum, ita tamen ut
euentibus negatio adiuncta copuletur hoc modo: 'si ueretur,
accuses, quia id non parui auditu aestimat'; deinde: 'si non
ueretur, accuses, quia non probus est'. Ita conuersione euentuum
accusandum esse adseruit, quem aduersarius dixerat non
accusandum. Accusatio autem hic non publica est, sed privata
obiurgatio. Vnius uero partis huiusmodi reprehensio est, cum ex
propositis duobus unum quodcumque frangitur; altero enim
infirmato uacillat alterum: 'si ueretur, accusa; riefle enim
uerecundus ab errore flectetur'.

ENVMERATIO AVTEM VITIOSA INTELLEGETVR. Enumeratio pars
necessariae argumentationis est: haec cuiusmodi sit supra
diximus. Verum cum ab aduersario proponetur duobus modis potent
reprehendi, si aut aliquid praetermissum esse in enumeratione
doceamus quod pro nobis sit, aut si omnia quidem enumerata sunt,
sed in his aut contrarium ponimus et falsum esse monstramus, aut
confitemur aliquid ita esse et ostendimus esse pro nobis. Primus
itaque modus est, ubi aliquid praeteritum demonstramus quod
prolatum nostrae causae proficit, ut est illud de equo quem post
aduersarii enumerationem ex hostibus captum esse memorauit, id
est ex praeda quae propria cuique fuerit, non quae confusis
omnibus fuerit communiter distributa. Alter modus est
reprehensionis in enumeratione, in quo duo respicimus, utrum
aliquid contrarium poni possit an aliquid confiteamur ex his quae
aduersarius enumerauit, propterea quod honestum est. Contrarium
ponimus, si cum aduersarius equum neget hereditate uenisse, nos
hereditate uenisse doceamus. Confitemur autem aliquid quod
honestum sit, ut, si aduersarius dicat AVT INSIDIAS FACERE
VOLVISTI AVT AMICO MOREM GESSISTI AVT CVPIDITATE ELATVS ES, nos
dicamus amico nos morem gessisse: quod utique in confessione
turpe non est, maxime si ea quibuscum hoc positum est
consideremus. Ita in reprehensione enumerationis aut
praetermissum aliquid ostendimus quod tamen inlatum pro nobis
sit, aut ex omnibus quae [p. 254 Halm] posita sunt, nunc aliquid
per contrarium refutamus, nunc, quia pro nobis est, confitemur.

46. SIMPLEX AVTEM CONCLVSIO REPREHENDITVR. Haec quoque si ex
utroque quo constat, id est si ex proposito et adiuncto erit
necessaria, reprehendi omnino non potent; est autem huiusmodi:
'si dies est, lucet; si natus est, morietur'. Vtique hoc ita
necessarium est ut frangi omnino non possit. Tunc autem simplex
conclusio potent reprehendi, si ostenderis adiunctum non
cohaerere proposito, ut puta: 'si mater est, diligit; si semel
peccauit, numquam corrigetur'. Vtique hoc, cum adiunctum
consideras necessario cohaerere non posse, necessarium esse non
potent eritque potius probabile. Ita necessarium per se constat,
probabile multis adseritur argumentis. Hoc autem 'si semel
peccauit, numquam corrigetur' multis adserendum est argumentis:
quod uero multis adseritur argumentis, necessarium non est. Recte
igitur huiusmodi reprehensa conclusio est, si formam
necessariam, rem uero probabilem continere monstretur. Verum haec
cuncta praecepta de dialectica traxit, quae magna et difficilis
est; de qua se, si facultas fuerit, postea tractaturum esse
promittit.

47. CVM IGITVR EX HIS QVAE SVMENTVR ALIQVID NON CONCEDETVR, SIC
INFIRMABITVR. Omnem argumentationem quattuor modis dixit posse
reprehendi, si aut sumpta reprehendamus aut conclusionem, aut si
genus ipsum argumentationis uitiosum esse monstremus, aut si
contra firmum argumentum aliud nostrum aeque firmum aut firmius
opponarnus. Itaque iam sumptorum dicta reprehensio est. Sin
autem, inquit, reprehendi sumpta non poterunt, tunc erit
reprehendenda conclusio. In conclusione itaque hoc
animaduertendum est principaliter, ne cum in propositione aliud
sit aut esse possit, aliud concludatur; hoc itaque uitium erit
dicentis. Vitium porro aut apertum aut obscurum; atque apertum in
conclusione uitium erit, si, cum res alia in propositione
teneatur, alia omnino res in conclusione ponatur, ut puta, si
agitur an nescio qui ad exercitum sit profectus, et contra eum
quis sic uelit argumentari: SI VENISSES AD EXERCITVM, A TRIBVNIS
MILITARIBVS VISVS ESSES; NON ES AVTEM AB HIS VISVS; NON ES IGITVR
AD EXERCITVM PROFECTVS. Hic utique apertum uitium est. Nam
propositio tenet si 'uenisses ad exercitum', conclusio 'non es
igitur ad exercitum profectus', cum iuxta propositionem debuerit
concludi: 'non igitur ad exercitum uenisti'. Hoc itaque apertum
uitium. In obscuro autem duo nobis attendenda sunt, ne aut
ambiguitate propositionis aut obliuione fallamur, Ambiguitas in
propositione talis est: SI INDIGETIS PECVNIAE, PECVNIAM NON
HABETIS. Nam omnino qui pecuniam non habet indiget pecuniae, et
ille qui habet sed maiorem habere desiderat indiget pecuniae:
indigere enim uoluntatis est. Haec itaque propositio ambigua est
'si indigetis pecuniae, pecuniam non habetis'. Huius
propositionis quamcumque ab aduersario propositam conclusionem
alterius rei interpretatione poteris reprehendere, ut si in
conclusione mendicos posuerit, tu dicas eos qui pecuniae
indigeant, non te mendicos intellexisse, sed eos qui, cum
haberent, maiorem tamen pecuniam uellent; deinde, si ille
huiusmodi homines in conclusione posuerit, tu contra in
propositione dicas te intellexisse mendicos. Ita aduersarii
conclusionem propositionis uisa ambiguitate subuertes.

48. [p. 255 Halm] Deinde aliud obscurum uitium est, cum
obliuiscimur, quid in propositione sit positum, et aliud in
conclusione conficitur, ut puta: SI AD ILLVM HEREDITAS VENIEBAT,
VERI SIMILE EST AB ILLO NECATVM. Hic ueri similitudo posita est.
Deinde hanc propositionem pluribus uerbis adprobant, scilicet ut
memoria propositionis ex animis auferatur; post adsumunt AD ILLVM
AVTEM HEREDITAS VENIEBAT; postremo inferunt conclusionem: ILLE
IGITVR OCCIDIT. Vtique in hac conclusione obliuio nostra
temptatur; supra enim positum est 'ueri simile est ab illo
necatum', hic post adprobationem longissimam propositionis non
concluditur 'uerisimile est igitur ab illo necatum', quod
probabile est, sed 'ille igitur occidit', quod necessarium est
quodque a probabili propositione dissentit. Itaque diligenter
debemus attendere ut conclusionem aduersarii aut ambiguitate
propositionis conuertamus, aut, quia meminimus quid in
propositione sit positum, eandem conclusionem falsam esse
doceamus. IPSVM AVTEM GENVS ARGVMENTATIONIS VITIOSVM HIS CAVSIS
OSTENDITVR. Tertius reprehensionis modus est, cum ipsum genus
argumentationis uitiosum esse monstratur. Verum hoc tenere
debemus, quod sumpta sola nuda et generaliter patentia modis suis
reprehenduntur. Genus autem argumentationis in causa et in
specie positum considerare debemus; quod quidem sumptis suis et
forma dictionis, quantum in se est, integrum est, sed cum in
causa positum quid operetur attendimus, tunc in eo uitia possumus
inuenire. Itaque ipsum genus argumentationis duobus modis
uitiosum est, cum aut in ipso uitium erit, aut cum ad id quod
instituit non accommodabitur. In ipso uitium esse quattuordecim
modis possumus inuenire. Deinde non accommodari ad id quod
instituit duodecim modis possumus deprehendere, quae omnia
Cicero, partim quia aperta sunt, solis propositionibus, partim
quia obscuriora sunt, etiam exemplis proposuit et explicauit. Nos
eadem persequi, immo repetere longum ac superfluum est.

51. QVARTVS MODVS ERIT REPREHENSIONIS. Quarta reprehensio
pertenuis est et defectis omnibus extrema necessitate ponenda.
Nam et sumpta uera esse concedimus et conclusionem recte habitam
fatemur et ipsum genus argumentationis uitiosum non esse
concedimus, sed contra firmam aduersarii argumentationem nos,
quoniam nihil possumus reprehendere, aliam argumentationem aeque
firmam aut firmiorem proponimus. Verum hoc in deliberatiuo genere
causae usu prouenit, cum aut utile aliquid aduersario
concedimus, sed nos aut utilius aut honestum aliquid est, sed
demonstramus, aut honestum aliquid aduersario concedimus, sed nos
honestius aliquid aut necessarium esse monstramus. Verum nunc
transit ad conclusionem, id est sextam eandemque extremam partem
totius orationis. Quo loco Hermagoras digressionem subponit, id
est orationem in qua praeter controuersiam causae aut laus nostra
aut aduersarii uituperatio contineatur, aut quae ad aliam rem
transitum faciat, non per argumentationem, sed per
amplificationem. Hanc Tullius non partem orationis uult esse, sed
in omnibus orationis partibus insertari ac subici posse
declarat, ut certis locis post rem aliquam probatam aut
amplificationem aliquam subicias aut laudem aut uituperationem.
Itaque non digressionem sexto loco, sed conclusionem Tullius
ponit.

52. [p. 256 Halm] CONCLVSIO EST EXITVS ET DETERMINATIO TOTIVS
ORATIONIS. Conclusio est, inquit, finis ac terminus orationis,
sed totius orationis. Hos epilogos accipiamus. Huius conclusionis
partes sunt tres, enumeratio, indignatio, conquestio. Verum hoc
distant, quod indignatio et conquestio tantum animos mouent,
diuerso tamen exitu; nunc uero iracundia contra aduersarios
commouetur, nunc misericordia circa nos; enumeratio uero et
animos mouet et fidem facit. Nam cum repetit quae dicta sunt,
fidem, cum uero omnia coaceruat et colligit, animos mouet. Haec
enumeratio non semper uniformiter ea quae dicta sunt colligere
debebit, ne cum odiosum, tum etiam, quod maxime contrarium est,
fieri ex arte uideatur. Itaque supra dictorum repetitio uarianda
est. Variatur autem modis tribus, si aut eas res quas ante
dixisti breuiter perstringas et colligas, quod quidem factu
facile est, aut si in memoriam audientium reuoces quas partes in
partitione proposueris et quibus rationibus unam quamque partem
confirmaris, aut si interroges iudices, quid amplius uelint
cognoscere, cum hoc et hoc docuerimus, cum hoc et hoc planum
fecerimus; atque haec nunc per nostrarum argumentationum
repetitionem, nunc etiam per aduersariorum argumentationum
reprehensionem. Deinde haec ipsa enumerationum genera non semper
a nostra persona facienda sunt, sed nunc a nostra, nunc a
supposita, nunc a re. Nostra persona quemadmodum accipiat
orationem in promptu est. Suppositae autem personae accommodatur
oratio, si dicas: 'nam quid, si legis scriptor adsistat et
quaerat a uobis quid dubitetis, quid possitis dicere, cum uobis
hoc et hoc sit demonstratum?'. Rei etiam sic accommodatur oratio,
si aut lex aut locus aut urbs aut monumentum aliquod accipiat
orationem per enumerationem sic: QVOD SI LEGES LOQVI POSSENT,
NONNE HAEC APVD VOS QVAERERENTVR? QVIDNAM AMPLIVS DESIDERATIS,
IVDICES, CVM VOBIS HOC ET HOC PLANVM FACTVM SIT? uerum etiam in
bis enumerationibus quae aut suppositae personae aut rei dantur,
ita ut in nostra persona illa omnia enumerationum genera uarianda
sunt, ut nunc singillatim singula nostra argumenta percurrantur,
nunc partitionis promissio suis rationibus exequenda sit, nunc
interrogatio ad iudices facienda, nunc et nostrarum et
aduersariorum argumentationum copulanda conlatio. Commune autem
hoc erit in enumeratione praeceptum, ut ex una quaque
argumentatione, quoniam tota non potest recenseri, unumquidque
quod ualidum est deligatur, ut memoria renouetur, non omnis
repetatur oratio.

53. INDIGNATIO EST ORATIO PER QVAM CONFICITVR VT IN ALIQVEM
HOMINEM MAGNVM ODIVM AVT IN REM GRAVIS OFFENSIO CONCITETVR.
Indignatio et conquestio tantummodo motus excitant ad iracundiam
uel odium, indignatio ad iram, ad misericordiam conquestio; quae
utraque isdem locis sumi potent quibus argumentatio cuncta
consistit, id est ex attributis personae et adtributis negotio;
ex his enim et fides comparatur et cumulus. Verum indignatio
propria ueluti accusatoris est, ut iram in reum suscitet,
conquestio autem uelut propria defensoris est, ut in reum
suscitet miserationem. Sed cum indignatio uel conquestio apud
personas agentium proprietate praeualeant, utrumque [p. 257 Halm]
tamen ab utroque faciendum. Nam et accusator iram in reum,
miserationem uero pro se suscitare debet, et rursus defensor
miserationem pro se, iram uero in accusatorem suscitare debebit.
Hoc ita faciendum, quemadmodum etiam ab utroque et propriae
argumentationes confirmantur et aduersariorum reprehenduntur.
Verum cum indignationi et conquestioni iam dederit generale atque
commune praeceptum, quod ex attributis personae uel negotio
surni possint, dat tamen singulis proprios locos, indignationi
quindecim, conquestioni sedecim. Nec nos locorum ipsorum ordo
moueat, quod in quosdam numeros ordinantur. Nulla etenim in ipso
ordine rerum auxesis est, nullus gradus aut ad maius aut ad
minus, sed idcirco locis ipsis numerus datus est, quia melius et
tenentur saepe praecepta nullamque recipiunt confusionem si ad
memoriam numeris conlocentur. Quamquam indignationis primum locum
recte sumpserit, quod ex rebus omnibus a numinibus traxit
exordium: sed, ut diximus, in hoc locorum numero rerum ordinem
nolo quaeramus, sed ex more manifestioris praecepti factum esse
meminerimus. Iam ipsi loci diligenter inspicientibus manifesti
sunt, id est res quae praecipiuntur facile perspici possunt.
Illud tamen praeceptum tenere debemus, siue in indignatione siue
in conquestione nos locis omnibus uti non oportere, sed his quos
causa suggerat, neque his omnibus, sed quoad iudicantium animi
moueantur. Quod si etiam uno aliquo loco factum uiderimus,
orationem continuo finire debemus. Ira enim uel lacrimae dum
incipiunt ac recentes sunt, plurimum ualent.

54. CONQVESTIO EST ORATIO AVDITORIS MISERICORDIAM CAPTANS.
Diximus conquestionis opus hoc esse, ut animos iudicantium ad
misericordiam moueat. Huic quoque dat proprios locos sedecim, in
quibus, ut diximus, non erit nobis rerum ordo quaerendus, sed
quicumque locus ad misericordiam conficiendam pro negotii
qualitate sumendus.

Hoc autem scire debemus, esse multos communes locos et
indignationi et conquestioni, et recte; neque enim iudex potest
nobis praebere misericordiam, nisi ira in aduersarium
consequatur, aut irasci potent aduersario, nisi in hoc ipso nobis
animum praebeat misericordem.

II. 1. CROTONIATAE QVONDAM CVM FLORERENT OMNIBVS COPIIS ET IN
ITALIA CVM PRIMIS BEATI NVMERARENTVR.

Omnis praefatio quasi similitudo est ante id quod dicturi sumus;
ita in ea semper similitudo captanda est, quamquam saepe ad hoc
deducitur, ut similitudo tollatur. Vnde siue futura similitudo
est siue non, [p. 258 Halm] in eo ad quod praefatio praeparatur
animaduertendum semper est utrum in toto similitudo praefationis
paretur an in partibus an in parte. Frequenter enim cuncta
conueniunt, frequenter diuersis in praefatione positis cum ea re
ad quam praefatio ducitur quaedam in praefatione similitudo
confertur. Hic ad quod ducitur praefatio illud est, ex multis
artium scriptoribus electa multa et ad unam quam scripsit artem,
quo pulchrior redderetur, praecepta ex multis multa collecta.
Huic igitur rei praefatio illa est, Zeuxin, pictorem nobilem,
Helenae simulacrum pinxisse, sed cum conductis et in unum uocatis
quinque uirginibus quidquid esset pulcherrimum delegisset. Hoc,
ut perspici licet, in summa conuenit, quia hic et ille multa de
multis; uerum praefert Tullius opus suum, quod magis multa ipse,
si quidem praeteriti temporis scriptores et praesentis in iudicio
habuit et non unius ciuitatis nec unius linguae, quippe cum et
Graecos et Latinos; at uero Zeuxis ex una ciuitate et ipsius
temporis eligendi habuit facultatem.

CROTONIATAE QVONDAM CVM FLORERENT. Si partibus conductis tota
conueniunt, pulchra semper et praecipua dicitur esse praefatio.
'Crotoniatae' Romani sunt; 'cum florerent omnibus copiis' Romanis
conuenit; item conuenit ' et in Italia cum primis beati
numerarentur'. 'Iunonis' uero 'templum, quod locupletare egregiis
picturis uoluerunt': sic et eloquentiae uel facundiae templum;
'Zeuxis' Tullius. Cum multa dicendi genera sint, ut inter
picturas multas Helena, ita inter ceteras dictiones eminet semper
oratoria, et ut Zeuxis in femineis pingendis uultibus summus,
ita in orationibus Tullius. Pinxit Zeuxis multa quae usque ad
nostram memoriam manent; saecula posteriora tenent quidquid
pinxit oratio Tulliana. Zeuxis Helenae se simulacrum pingere
uelle dixit; non enim Helenam, sed simulacrum fuerat traditurus;
ita Tullius scribendo artes, non orationes, non ipsam
eloquentiam, sed simulacrum eloquentiae fuerat traditurus. Hoc
conuenit et illa sententia: QVOD EX ANIMALI EXEMPLO MVTVM IN
SIMVLACRVM VERITAS TRANSFEREBATVR. Mutum enim simulacrum
eloquentiae ars eius, ipsa autem eloquentia quasi animal. Ita pro
parte potent ei rei ad quam confertur praefatio conuenire,
relicto eo quod postea praeponitur, quod cum Tullius ex omnibus
multa quaesierit et omni tempore, Zeuxis ex una ciuitate et uno
tempore comparauit.

2. AC SI PAR IN NOBIS. Finito praefationis uno genere,
similitudinis scilicet, nunc praelationem, quae etiam ipsa in
praefatione facienda est, incipit dicere. EXEMPLORVM ELIGENDI
POTESTAS. Ideo hoc opus esse posse melius.

PRINCIPE ILLO ATQVE INVENTORE TISIA. Corax et Tisias artes primi
oratorias apud Graecos scripsisse dicuntur. SICVT ET IPSE CVIVS
INSTITVTA SEQVEBANTVR FECERAT.

Gloria Xenocratis philosophi motus Aristoteles philosophisophiam
exercuit, gloria Isocratis motus rhetoricae praecepta
conscripsit.

3. [p. 259 Halm] ARTIS SIBI CVRAM ADSVMEBAT. Voluit enim
Aristoteles propter Isocraten, cum philosophus esset, etiam
praecepta dicendi tradere.

ALTERVM COMMVNI HOMINVM INFIRMITATI, ALTERVM SINGVLARI. Non
intellegere omnium potest esse et est uitium commune, singulare
uitium est ut, cum non intellegat, in eo quasi intellegat
perseueret. HAEC COMMODE PERSCRIPSISSE VIDEAMVR. Id est ut
praecepta commode tradidisse uideamur. ADROGANTER ADSENSERIMVS.
Hoc enim magnum uitium, temere adsensisse. IGITVR PRIMVS LIBER,
EXPOSITO GENERE HVIVS ARTIS ET OFFICIO ET FINE ET MATERIA ET
PARTIBVS, GENERA CONTROVERSIARVM ET INVENTIONES ET IVDICATIONES
CONTINEBAT. Propositurus quid dicendum sit in secundo libro,
prius enumerat quid in primo dixerit, de genere artis, de
officio, de fine, de materia, de partibus, de inuentione et eius
constitutionibus ceterisque rebus. Item de partibus orationis,
quas cum pleno praeceptorum genere compleuerit, confirmationem et
reprehensionem non ad causarum species sicut oportuerat
adplicauit; dedit enim praeceptum, quo modo in omni causarum
genere argumentandum sit. Ergo nunc ad species adplicata
argumentatione dicturum se pollicetur, ita tamen ut non de
expolitione argumentationis, quae in primo plenissime tractata
est, sed de argumentis loquatur in unoquoque genere causarum, id
est in coniectura, fine, qualitate, translatione et ceteris his
incidentibus. Et potuit quidem hoc esse contentus, ut specialiter
de constitutionibus diceret in quocumque genere causarum quae
essent confirmandi praecepta, quae reprehendendi ; uerum quoniam
ipsa quoque genera causarum propter suos fines diuersos diuersa
praecepta desiderant, cum iudicialis habeat aequitatem,
demonstratio honestatem, deliberatio honestatem et utilitatem,
confirmandi et reprehendendi praecepta quae sint in
constitutiones singulas diuisit in iudiciali genere causarum, in
postrema libri parte de deliberatione et demonstratione propter
fines proprios aliqua tractaturus. 'Exposito genere', quod
eloquentia magna et ampla pars est ciuilis cuiusdam rationis;
'officio', officium eius artis est dicere apposite ad
persuadendum; 'fine', finis persuadere dictione; 'materia', quod
ὑπόθεσις sit (non autem omnia, ut uoluit Gorgias Leontinus) aut
etiam θέσις , ut uoluit Hermagoras; 'partibus', inuentio,
dispositio, elocutio, memoria, pronuntiatio; 'genera
controuersiarum', id est genera causarum, iudiciale,
deliberatiuum, demonstratiuum; 'inuentiones' : nam de quinque
partibus [orationis] solam inuentionem tractat; deinde 'partes
orationis', exordium, narrationem, partitionem, confirmationem,
reprehensionem, conclusionem. QVO PACTO TRACTARI CONVENIRET
ARGVMENTATIONES: syllogismum et inductionem. HIC TANTVM IPSA
INVENTA: id est argumenta ipsa, non et expolitionem.

[p. 260 Halm] AVT AD SENTENTIAE DICTIONEM. Constitutiones omnes
iudiciali in genere causarum tractabuntur.

4. NVNC A CONIECTVRALI CONSTITVTIONE PROFICISCIMVR. Secundus
liber confirmationem et reprehensionem ipsis constitutionibus
adplicauit, cum primus liber generaliter omnem materiam omnibus
dederit. Ac primo de coniectura proponit exemplum, non ipsum
exemplum tractaturus, quoniam in exemplo non omnia Messe possunt
quae cadunt in coniecturam: omnia enim exempla quae in
coniecturam ueniunt uel uenire possunt praecipienda fuerant. In
argumentis ergo de coniectura erit praeceptio, quia exinde in
thema quodlibet coniecturale, quod necessarium fuerit, facile
potent deuocari. Hoc autem fieri a Tullio intellegamus etiam in
omnibus constitutionibus, ut exemplum cuiuslibet constitutionis
det, non tamen ipsum tractet exemplum. Proposito itaque exemplo
coniecturali secundum praecepta primi libri docet quae sit
intentio, quae depulsio; ex quibus duobus quae sit constitutio;
deinde admonet quod in coniectura eadem, quae quaestio est, ipsa
est iudicatio: 'occideritne'. In coniectura enim factum non
conceditur, unde non potest ex deductione rationis et refutatione
nasci post quaestionem primam alia quaestio, quae dicitur
iudicatio. Subiungit post admonitionem dare se praecepta huic
constitutioni et argumentorum locos omnes coniecturae
conuenientes, ex quibus in quamlibet coniecturam qui necessarii
fuerint deuocabuntur. Sunt igitur coniecturae loci hi
principales: a causa, a persona, a facto. A causa est quamobrem
fiat aliquid et quae parit uoluntatem - de causa enim loquitur
hominis, non rei - qua causa uolumus probare quod uoluit facere
is cui intenditur factum. Persona autem omnis ille est qui quid
fecisse dicitur, hoc est, illa ex omni uita per adtributa
personis sumpta adprobatio ad id quod intenditur factum. At uero
a facto probationes habebunt facta illa omnia quae probant factum
illud unde iudicium est. Nam factum tria significat: est factum
uitae praeteritae, quod personam probat, est factum et illud quod
intenditur, ipsum illud quod dicitur 'occidisti'; est factum
tertium hoc quod tribuit argumentum ad factum illud unde iudicium
est, ut 'transisti, clamasti', quibus probatur 'occidisti'. Hoc
est ergo ultimum, quod dixit 'a facto'; quod ipsum perspicietur
in tribus illis, ante negotium, in negotio, post negotium, simul
cum his per quae se explicant facta: loco, tempore, modo,
occasione, facultate. Ergo haec tria sunt quae coniecturae
suggerunt argumenta: causa, persona, factum. QVAESTIO EADEM
CONIECTVRALIS QVAE IVDICATIO: quia ratio deest. Non enim factum
in confessione est; ideo eadem erit iudicatio quae quaestio.

ET IN HORVM LOCORVM quae coniecturalia sunt. ET IN CETERORVM, id
est ceterarum constitutionum. CONVENIRE, id est locos. OMNIS
IGITVR EX CAVSA, EX PERSONA, EX FACTO IPSO CONIECTVRA CAPIENDA
EST. Omnis hic locus a causa siue impulsionis siue
ratiocinationis coniecturae maximum est fundamentum, non quod,
cum causa sit, continuo et facinus comprobetur, sed quoniam
facinus nullum est quod non ante causa praecesserit. Supponit
deinde locos quibus accusator utitur, cum adserit impulsione
aliquid esse factum; ex quibus primus est amplificatio eius rei
quae impulsionem pariat, deinde adprobatio, quid ex ea fiat, per
exempla, ut 'amore se interfecit'; tertio loco comparationem
facimus, et declarata impulsione euentum eius causae fuisse
concludimus. His tribus locis accusator utitur in impulsione, in
ratiocinatione uero his quos nunc dicam: demonstratione (quid
petierit, [p. 262 Halm] quid fugerit), augmentis (quanta res sit
quam adpetierit aut fugerit). Praeter haec duo, immo in his
duobus etiam illud accusator considerare debebit, ne forte ista
quae secutus sit aut fugerit in opinione tantum habuerit reus,
neque consecutus sit commoditatem neque ullum malum fugerit; sed
dicendum est ei ita fuisse uisum qui arguitur, ut sit sua
opinione deceptus. Opinio autem dupliciter decipit, modo dum rem
aliter putat atque est eadem res, modo dum aliter euenit quam
putauit. Res fallit si mala creditur cum bona sit, uel contra uel
neutrum uel utrumque; ergo, cum hoc intellegi possit fallit
homines. Cum in re reus uti hac coeperit forte defensione, non
sibi antiquiorem fuisse pecuniam uita aut fratris aut amici,
accusator debet uerum argumentum condere (est enim credibile),
sed confirmare debebit hoc ei qui arguitur non ita uisum fuisse,
et hoc adprobare ex attributis personae, non hanc illum habuisse
opinionem, uel iam potius habuisse, quod talis est, quod scilicet
personae est. Sic argumentabitur accusator de eo cuius opinio
falsa est in re; cum autem euentus fallit (quod accidit, exempli
modo, cum aliqui misso telo alterum interficit, ut in scholae
controuersiis; ut uero in causis forensibus, cum quis eum dicatur
necasse cuius heres non sit, se tamen sperarit heredem)
accusatoris locus est cogitationem spectari debere, non euentum.
Et haec de ratiocinatione; in causa autem omni, siue in
impulsione siue in ratiocinatione, laborandum est fuisse illis
potestatem aut facultatem aut uoluntatem. Potestas est qua posse
ostenditur; facultas est qua adiutores et cetera demonstrantur;
uoluntas est qua uelle uel uoluisse aliquid declaratur. Ita aliud
erit uoluntas, aliud causa, siue impulsio sit siue ratiocinatio;
illae enim efficiunt uoluntatem, non autem quod efficitur; hoc
esse debet, quod est illud quod efficit. Nam saepe et causae sunt
et deest uoluntas, quod probari potest uel fuisse uel non
fuisse, tametsi causa praecessit. Hic ex personae potius
attributis confirmabitur, quibus talis doceatur ut potuerit
causis commoueri. Haec igitur accusator dicet, cum uolet alios
defendere quibus fuisse causa faciendi declarabitur. Deinde
adiunget etiam alios locos quos defensori Tullius dabit ad se
purgandum; quibus locis utetur, sicuti diximus, accusator, cum
defendet alios, sed hoc breui faciet: illorum enim defensione
alterum uult accusare, non ipsos ostendere innocentes. Ita in
maiore esse actu non potest, quod alteri proficit.

OMNIS IGITVR EX CAVSA, EX PERSONA, EX FACTO IPSO CONIECTVRA
CAPIENDA EST. Quae parit uoluntatem, uelle uel uoluisse, id est
causa qua quid ortum sit [p. 263 Halm] ostendimus; attributum
personae, id est 'persona'; attributa autem negotio, id est quod
ait 'facto'.

5. Causa ipsa diuiditur in duo, in impulsionem et
ratiocinationem. Impulsio motum habet repentinum, non
uoluntarium, ut amor, uinolentia et omnino omnia huiusmodi, quae
ueniam merentur, si confiteatur id ipsum quod fecisse arguitur.
Nam si negat, argumenta sunt a causa, ut sit 'fecisti, quia
uinolentus fuisti; fecisti, quia amore fecisti; fecisti, quia
iracundus es'; quibus causis probatur facere potuisse quod negat.
Ratiocinatio autem causa est etiam ipsa uoluntatis; haec ratione
faciendi fuisse ostendit uoluntatem aut non faciendi, quae
sumitur ex rariocinatione uel boni uel mali, siue iam praeteriti
boni siue futuri, pariter mali uel praeteriti uel futuri. Quod
nos diximus malum uel bonum, id est ut gloriae causa, ut
amicitiarum, ut inimicitiarum ulciscendarum et metus et pecuniae.
His igitur commodis uel incommodis hos gradus dat primos:
'COMMODI RETINENDI', utique quod haberet, 'AVGENDI', deinde
'ADIPISCENDI', id utique [est] quod non habebat; contra
'INCOMMODI REICIENDI', pariter et hic, quod habebat, 'MINVENDI,
DEVITANDI', utique quod futurum erat. Ita tria haec tribus
superioribus respondent, commodis incommoda, illic retinendi, hic
reiciendi, illic augendi, hic minuendi, illic adipiscendi, hic
deuitandi; quibus etiam illa accident, ut aliquid commodi
sumamus, uel ut maius commodum consequamur uel ut maius
incommodum uitemus; aut rursum commodum aliquod praetereamus uel
ut maius commodum adipiscamur uel ut maius incommodum deuitemus.
Nam et suscipi commodum paruum potest, ut maius aliquod commodum
consequamur uel incommodum maius uitetur; et rursum commodum
contemni potest, uel ut maius commodum consequamur uel ut maius
incommodum uitetur, ut leno contentus fuit sine lucro meretricem
dare ne ab Aeschino uerberaretur, et uelut in Verrinis accipi
potest: "malo <emere> quam rogare". Rursus contempto commodo
suscipi maius commodum potest, ut Terentianum illud est in
Sannionem: "pecuniam in loco neglegere maximum interdum est
lucrum".

CAVSA TRIBVITVR IN IMPVLSIONEM ET RATIOCINATIONEM: rationem
scilicet, non ratiocinationem illam, ut supra legimus,
syllogismi.

VT AMOR, IRACVNDIA, AEGRITVDO. Inter iracundiam et iram hoc
interest, quod iracundia perpetua est, ira ad tempus suscipitur.
Atque hoc fit ut iracundia sit impulsio, ira ratiocinatio, ut
odio quis, iratus uel metu occidisse dicatur, quod est
ratiocinationis. Ceterum iracundum esse quia semper est, ad
impulsionem <probandam> dicimus, quia propter talem naturam
admissum facinus possit ostendere. Aegritudinem uero morbum animi
posuit, non corporalem. IN QVIBVS AVT COMMODI ALIQVID MAIORIS
ADIPISCENDI CAVSA AVT MAIORIS VITANDI INCOMMODI SVSCIPITVR. Vt
aliquid commodi suscipiatur propter duas res, uel ut maius
aliquod commodum consequamur uel ut maius incommodum deuitemus.
HIC LOCVS EST. Id est, a causa. NISI ALIQVID QVARE FACTVM SIT
OSTENDITVR. Quid sit causa, quae parit uoluntatem siue per
impulsionem siue per ratiocinationem. ACCVSATOR ERGO, CVM
IMPVLSIONE ALIQVID FACTVM ESSE DICET. Locis confirmationis a
causa per impulsionem primo datis iamque confirmationis
praeceptis datis, redit ad reprehensionis modos. QVI SIMILI
IMPVLSV ALIQVID COMMISERINT, ET SIMILITVDINIS CONLATIONE. Vt
adplices exemplum et doceas simile comparando.

ET IPSIVS ANIMI ADFECTIONIS EXPLICATIONE CVRANDVM EST. Vt ipsius
adfectionis, hoc est rei, sit explicatio. VT NON MIRVM VIDEATVR,
SI QVOD AD FACINVS TALI PERTVRBATIONE COMMOTVS ANIMVS ACCESSERIT.
Id est, ut ueri simile probet et per exemplum et per
explicationem animi adfectionis.

6. VT QVOD EIVS FIERI POSSIT. Quantum in hac re fieri potest.

QVID IN OPINIONE EIVS QVEM ARGVET FVERIT. Vt non solum quid
consecutus sit, uerum etiam quid sperauerit. SI OSTENDI POTEST EI
VISVM ESSE QVI ARGVATVR. Vt uoluntatem criminetur etiam si
effectus defuit; ut ex eo causam habuerit, quia timuit, quia
sperauit, etiam si nihil aut commodi aut incommodi acceperit. NAM
OPINIO DVPLICITER FALLIT. Opinio fallit in re, cum opinio uera
non est et errat ab eo quod in uero est, ut, cum res mala sit,
bona credatur uel contra. Euentus fallit opinionem, cum opinio
quidem uera est, sed eam interueniens casus decipit, ut cum res
bona est et bona creditur, sed aliquo casu in malum uertitur. Iam
in causa ipsa hoc modo possumus dicere, id ut dicamus: 'ideo
occidisti, quia te heredem fore putasti, licet ille alium heredem
fecerit'; ita semper in opinione est. Et euentus fallit et res,
cum[p. 264 Halm] aut alius modi est quam creditur, aut aliter
euenit, quam putatur habuisse prouenire.

AVT NON IS EVENTVS EST QVEM ARBITRATI SVNT. Cum simile aut ipsa
res qualis sit ignoratur, aut cum res certa fuerit, aliter
eueniat quam putatum est. AVT ID QVOD BONVM EST MALVM PVTANT et
reliqua: †masculinum femininum, neutrum commune†.

HOC INTELLECTO. Quod homines impellantur non sola ratiocinatione
uera rerum, uerum etiam falsa; 'hoc intellecto', quod fefellit
illum res.

ILLI ITA NON ESSE VISVM. Vt quamuis uerum sit quod dicatur, ipsi
tamen non fuerit ista sententia. EX HIS QVAE AD PERSONAM
PERTINENT. Adtributa personae, quae probant personam.

7. VT SI QVI DICATVR ALIVM OCCIDISSE AC VOLVERIT.

Exemplum ad euentum falsum probandum posuit, non ad probationem
causae per coniecturam.

AVT EVM NECASSE CVIVS TESTAMENTO NON SIT HERES. Exemplum in
causa.

NON QVO CASV VTATVR, AD REM PERTINERE. Ἔκβασις , id est euentus,
accidentia, effectus, casus. POTESTAS, SI AVT NESCISSE AVT NON
ADFVISSE et reliqua. Non fuit necesse facere, etiam si causa
fuisset; et si fuisset causa uendendi propter aes alienum, non
namen necessitas ut deos patrios uenderet.

8. DEFENSOR AVTEM EX CONTRARIO PRIMVM IMPVLSIONEM. Dati sunt loci
accusatori quibus uti debeat ad probationem causae per
impulsionem, item alii dati sunt quibus uti debeat ad probationem
causae per ratiocinationem; nunc supponit defensoris locos
infirmandae impulsioni et infirmandae ratiocinationi. Infirmandae
impulsionis loci sunt quattuor, - negare, minuere eius effectum
qui intenditur, impulsionis ipsius naturam docere, confirmare
exemplis et similitudinum propositione -, ratiocinationis loci
sunt quattuor: quoniam ratiocinatio aut in re est aut in
opinione, in re commodi uel incommodi, loci eius erunt negare
commodum, minuere, dicere aliis magis fuisse, aut tantum et sibi
quantum et aliis, aut incommodum maius quam commodum. Pariter et
de incommodis ista dicentur: quod dicitur euitatum nullum fuisse
[p. 265 Halm] incommodum, non tantum fuisse, aliis magis fuisse
incommodum, aut et aliis tantum quam sibi, aut maius commodum
quam incommodum. Si in ratiocinatione opinio ponetur, infirmantis
loci sunt quattuor: non tale esse uel commodum uel incommodum ut
possit aliquem fallere, maxime se non potuisse, quod firmabitur
persona. Post haec omnia defensor uti potent omnibus locis
accusatoris, si in alios crimen transferre uoluerit. Quemadmodum
enim accusator, ut reum conuincat, defendit alios et utitur
partibus ac locis defensoris, ita et defensor, ut se purget,
accusabit alios et in hoc utetur partibus ac locis accusatoris;
aut si fuisse concedet, extenuabit, quia auget accusator.

9. EX PERSONA AVTEM CONIECTVRA CAPIETVR. Explicitis praeceptis
omnibus ad causam pertinentibus subiunguntur praecepta personae
attributis, quemadmodum his uti possit accusator, quemadmodum
etiam defensor in coniecturali constitutione. Et haec quidem
personae attributa in primo libro quamquam singula exposuerit et
explicarit, hic tamen nunc breuiter repetit quae ipsa sint et
quid sint, post praecepturus quemadmodum his uti possit
accusator, quemadmodum defensor.

QVO IN GENERE EST VIRTVS, SCIENTIA: anlrnl, id est stultitiae
contraria. AMOR, IRACVNDIA. Adfectio enim facile euentum suum
declarat signoque ipsa est eius rei quam ex se parit. ET IPSORVM
vis. Quid ipsa sint, non quid ex se gignant. ET QVAE RES HARVM
ALIQVAM REM CONSEQVATVR. Quid ex se gignant, non quid ipsae sint.

10. AC PERSONIS QVIDEM RES HAE SVNT ATTRIBVTAE.

Expositis breuiter attributis personae, quia ita res repetita
poscebat, dat accusatori ex his praeceptum, ut excutiat uitam
praeteritam: parum est enim causam commendasse solam, si non,
quae ab hac impelli posset, persona consentiat. Ergo accusator ex
uita praeterita proferre debet similia peccata, similes causas
in rebus, uel in paribus uel minoribus uel maioribus; si similes
proferre non potent, dispares proferat. Atque haec nocentis uitae
sunt; si innocens uita praeterita est illius qui reus est, locus
communis inducitur, uitam praeteritam spectari non oportere,
quod ea potuerit esse occulta, aut fortasse, ad peccandum cum
animus fuerit, defuerit causa uel potestas uel occasio. Deinde
alius locus communis, non ex uita praeterita praesens iudicium,
sed ex praesenti iudicio uitam spectari oportere. Sin autem uita
alicuius ignorabitur, praetereundus ab accusatore hic locus est
dicendumque cur praetereatur, quod ignoretur uita; statim ad alia
argumenta properandum, quae sunt ex ipso negotio in factis
dictisque eius qui reus est conlocata.

11. DEFENSOR AVTEM PRIMVM, SI POTERIT, DEBEBIT VITAM EIVS QVI
INSIMVLABITVR QVAM HONESTISSIMAM DEMONSTRARE et reliqua. Qui
defensori a persona contrarii loci sunt. Nam primum laborare
debet ut honestam rei uitam demonstret, quae declarabitur
officiis uel communibus et notis uel maximis [p. 266 Halm] et
raris aut cum periculo aut cum labore praestitis, officii causa,
non necessitatis, et praestitis in parentes, cognatos, amicos,
rem publicam. Sed ista beneficiorum commemoratio parua est, quia
multorum uita exemplo est naturam posse mutari; ut morum
instituta perseuerauerint declarandum est, nihil aliquando
deliquisse, numquam ab officio recessisse, fuisse et causas et
facultatem, numquam tamen uoluisse peccare. Atque in his
ostendendis occasionibus laborandum est: earum rerum namque
copiam fuisse in faciendo et facere noluisse, quarum rerum nunc
crimen in iudicio est, ut si auaritiae, cupiditatis. Deinde locus
communis inducendus est quo indignum esse cum conquestione
declarandum est, ut qua causa impelluntur ad peccandum uitiis
omnibus pleni, hac, cuius uita praeterita purgata sit, impulsus
esse dicatur. Deinde alius locus communis, uitam honeste actam
reo debere prodesse, ipsam esse certissimam testem morum et
uoluntatum, criminationem inimicorum inuidia facile posse
componi. Haec, si honesta uita est; at si inerunt aliquae
turpitudines, laborandum est ut falsa esse dicamus, inimicorum
criminatione collectas, uel eo uitio mentis admissas quo facilius
ueniam promeremur, neglegentia, necessitate, adulescentia uel
quolibet alio adfectu animi non pernicioso, ut amore uel aliquo
huius generis. Postremo laborandum est ut turpitudines uitae
preteritae uel in dissimili genere uitiorum esse doceantur, ut
quoniam innocentem probare non possumus, ab hoc tanto facinore
quod in iudicio est remotum esse doceamus. Sin uero est uita
turpissima nullo genere defensionis supra posito purganda; locus
communis induci debet, uitam praeteritam spectari non debere
neque de moribus hoc crimen quod intenditur comprobari.

12. EX FACTO AVTEM IPSO SVSPICIONES DVCENTVR.

Restat tertia pars probationis in coniectura, ex negotio; huius
partes quattuor sunt, ut in libro primo expositum est. Etenim
adtributa negotio quattuor sunt: continentia cum negotio, in
gestione negotii, adiuncta negotio, quae gestum negotium
consecuntur. Haec breuiter hic repetit, quoniam iam in libro
primo tractata sunt; ac dicit in coniecturam omnia genera
incidere, non omnes partes, ut in continentia negotii, ante
negotium, in negotio, post negotium facta omnia in suspicionem
uocemus, item in gestione negotii locum, tempus, occasionem,
facultates, de modo conticiscens quod rei manifestae et in
confessione habitae modus semper est. Item adiuncta negotio uel
maiora uel minora uel paria uel similia maximeque euentus
coniecturae prodest. Quarta etiam pars, quae gestum negotium
consequitur, ad coniecturam tribuet argumenta, ubi quaeritur lex,
consuetudo, pactio, usus, exercitatio. Atque haec sunt attributa
negotio, ex quibus cum ducitur argumentum impletur argumentatio
ex negotio. Inuenitur autem argumentatio praeterea quae
communiter sumatur ex attributis negotio et attributis personae,
ut attributa personae non modo personam, hoc est uitam
praeteritam hominis declarent, sed hoc facinus adprobent quod
intenditur, sicut declarabunt quae supponuntur exemplo.
SVSPICIONES DVCENTVR. Id est coniectura capietur.

EX IPSIVS OMNIBVS [p. 267 Halm] PARTIBVS PERTEMPTABITVR. Vt non
mixta sint attributa personae, sed tantum sola sint facta in ipso
negotio uel actione totius negotii impleta. HOC ENIM IN GENERE
SPECTABITVR LOCVS, TEMPVS, OCCASIO, FACVLTAS. Modum in coniectura
non posuit, quia in facinore confessio semper inspicitur.

13. SVNT AVTEM ALIAE SVSPICIONES QVAE COMMVNITER ET EX NEGOTIORVM
ET EX PERSONARVM ATTRIBVTIONIBVS SVMENTVR et reliqua.
Coniecturae argumenta suggerunt causa, persona, factum; utique
ideo tria quia singula. Suis igitur rationibus causa, suis
persona etiam adprobatur; eodem modo factum, quod cum singula
suis rationibus per se in coniectura fidem praestent, merito ad
probationem coniecturae triplex materia conlocatur. Monet tamen
ratio, duo, personam scilicet atque factum, ad unam fidem posse
sociari, ut ex utroque materiae genere, negotiorum, id est
factorum, et personarum fides coniecturae quaestionibus
adferatur. Hoc ut facilius fiat intellectuque capiatur, meminisse
debemus attributa personis, quae utique cum sunt ipsam uidentur
adprobare personam; quam cum probauerint, iam coniecturae locus
est, a tali uiro id quod intenditur facinus non potuisse
committi. Ergo attributum personae facit personae fidem, facto
autem prodest adprobata persona. Quod cum ita sit, nouum est,
immo mirum personae attributo probari factum, hoc est negotium;
idcirco Tullius praeceptum dedit, posse quoque ex attributis
personae et negotiorum adprobationes nasci ex utraque suspicione
communes. Inter attributa personae accipimus fortunam, naturam,
uictum, studia, facta, casus, orationes, consilia, habitum. Haec
utique si attributa personae accipimus, sicut supra diximus,
personam probabunt; uerum perspiciente ratione et negotium
probare poterunt. In fortuna, inquit, spectatur dignitas,
diuitiae, condicio; haec licet personae attributa sint, tamen cum
dico 'diues est, adfectat tyrannidem; seruus, potuit occidere;
consul, non prodidit patriam', argumentum factis a personae
attributis facio. Pari modo de consilio; si quibus consiliis
aliquando usus sit dicam, persona est approbata; si quo nunc usus
sit consilio, personae attributo factum probabo. Ergo satis
darum est in constitutione coniecturali argumenta fieri posse
communiter et de personae attributis et negotiorum, ut factum
probetur. Praecipit praeterea in hac constitutione considerandum
principaliter quod in quaestione est an fieri potuerit, deinde an
ab alio potuerit, deinde an facultas fuerit. Inter posse et
facultatem hoc interest; cum substantia efficiendae rei inest aut
deest, de facultate tractatur, ut sunt uires, ministeria,
pecunia; at si aut per naturam res negatur aut per locum aut per
tempus, de eo quaeritur an potuerit: si dicatur Tullius
interfecisse Romulum, quod utique fieri non potuit per tempus nec
habet posse. Item loco fit, si alicuius qui arguitur caedis, ab
eo loco ubi caedes facta est absentia declaratur. Tertio
quaeritur 'utrum id facinus sit, quod paenitere fuerit necesse',
item 'quod spem celandi non haberet'; deinde quaeritur an necesse
fuerit id fieri. In quibus omnibus spectatur semper consilium.
Quod si in his consilium cernitur, [p. 268 Halm] et factum
probatur; consilium autem attributum personae est; ergo attributo
personae factum probatur. Huius rei docendae causa supra positum
thema tractando excutit habere argumenta ante rem; QVOD IN
ITINERE SE FAMILIARITER APPLICARIT, QVOD SERMONIS CAVSAM
QVAESIERIT, QVOD SIMVL DEVERTERIT, CENARIT; item in re NOX,
SOMNVS; post rem QVOD SOLVS EXIERIT, QVOD ILLVM TAM AEQVO ANIMO
RELIQVERIT, QVOD CRVENTVM GLADIVM HABVERIT. Haec ante rem, in re,
post rem attributa negotio sunt, quae faciunt fidem negotio. Sed
quoniam in his omnibus etiam consilium spectatur, fiet ut, cum
consilium personae sit attributum, haec omnia negotio sint
attributa, efficiatur negotio ex attributis personae et negotiis
communiter adprobatio. QVAERITVR ENIM VTRVM DILIGENTER RATIO
FACIENDI VIDEATVR HABITA ET EXCOGITATA, VT NON VERI SIMILE SIT
QVEMQVAM TAM TEMERE AD MALEFICIVM ACCESSISSE. IN QVA RE QVAERETVR
NVM ALIO MODO COMMODIVS FIERI POTVERIT VEL A FORTVNA. Frequenter
enim, si pecunia, si adiutores, <si> adiumenta desunt, uidetur
facultas faciendi defuisse; quod utique impugnari non potest nisi
per consilium, ut alio modo fieri potuerit, ut fieri a fortuna.
Ergo ad expugnandas facultates, quae desunt, si subueniat saepe
consilium, cum dicitur aut alio modo fieri potuisse aut per
fortunam, in consilio, quod personae est attributum, res
probatur. Ex hoc et ex superioribus illa conclusio est, nasci
posse communiter argumenta et ex personae attributis et ex
negotiorum. Hanc igitur rationem si diligenter uoluerimus
attendere, ista attributa inter se apta, iuncta et copulata
cernemus negotiorum et personarum. Subiungit non oportere his
omnibus praeceptis subici exempla, ut doceat quemadmodum his uti
accusator debeat, quemadmodum defensor, ut in su perioribus
docuit; et dicit non necessarium esse, non facile: non
necessarium ita, quod si qui aliquid diligentiae adferre uoluerit
ad ista praecepta, ista omnia pro materiae genere facili
cognitione retinebit - non enim praeceptor omnia tribuit, sed ex
dictis ad similitudinem non dicta intellegenda supponit -, non
facile autem ideo quod infinitum sit illis omnibus praeceptis
exempla supponere, quomodo ante rem dicat accusator, quomodo
defensor, quomodo in re, quomodo post rem, item alia quae multa
sunt. Huc accedit, quo maior difficultas sit, quod illa omnia per
partium, id est accusatoris et defensoris, locos uersa utilitate
tractantur; nec enim inutiliter conueniunt. Vnde melius est
considerare cuncta et proposito themate negotii et suam et
aduersarii rationem diligenter attendere et sic suspiciones atque
argumenta colligere, quare quid factum sit, QVO CONSILIO, QVA
SPE PERFICIENDI, cur hoc modo factum, cur ab hoc factum, CVR
NVLLO ADIVTORE, CVR HOC, CVR NEMO SIT CONSCIVS, CVR SIT, CVR HIC
SIT, CVR HOC ANTE FACTVM SIT, CVR HOC ANTE FACTVM NON SIT; [p.
269 Halm] CVR HOC IN IPSO NEGOTIO, CVR HOC POST NEGOTIVM; cur de
industria factum aut rem ita sit consecutum; an constet oratio
uel cum re uel cum ipsa secum; HOC HVIVSNE REI SIT SIGNVM, AN
ILLIVS, AN ET HVIVS ET ILLIVS ET VTRIVS POTIVS; QVID FACTVM SIT
QVOD NON OPORTVERIT, AVT NON FACTVM QVOD OPORTVERIT. Hac adhibita
animi intentione, cum coniecturam omne negotii corpus
intrauerit, tum facilius uidebitur esse perceptio, ut iocos
omnium argumentorum sese quodammodo offerentes uidere possimus,
ex quibus, ut supra diximus, modo ex singulis attributis, modo ex
coniunctis argumenta nascentur, quae aut probabilia erunt aut
necessaria. AD EASDEM RES QVAE REM CREDIBILEM AVT INCREDIBILEM
FACERE POSSVNT. 'Quae rem', inquit, non personam, cuius scilicet
attributum est. ET CVM FACTI SVSPICIONE IVNGVNTVR. Et hic rei
eius unde iudicium est, non personae cuius attributum est. VTRVM
ID FACINVS SIT, QVOD PAENITERE SIT NECESSE. Adnotanda noua
locutio: 'paenitet me' non 'illius rei', sed 'paenitet me hanc
rem'.

14. TVM EX SINGVLIS, TVM EX CONIVNCTIS. Aut a causa aut a persona
aut a factis aut ex coniunctis argumenta certa nascentur, ut
attributa personae attributa facto uideantur.

ACCEDVNT AVTEM SAEPE AD CONIECTVRAM. Quia in coniectura ex hoc
genere probationum fides fit.

ACCEDVNT AVTEM SAEPE AD CONIECTVRAM QVAESTIONES, TESTIMONIA,
RVMORES. Praeter hanc materiam qua coniecturae argumenta
tribuuntur a causa, a persona, a facto, accedunt aliae
probationes soli coniecturae semper adiunctae: tormenta,
testimonia, rumores. Haec enim in aliis constitutionibus non
ualent, quia non adhibentur ista, nisi cum res negatur; quae
omnia ista ad partis commodum retorquenda sunt. Hoc probationis
genus Graeci πίστεις ἀτέχνους uocant, quod, cum his orator
utitur, fidem quidem iudici facit, sed non oratione. Hoc Tullio
minime placet: dicit enim etiam probationum genera indigere arte,
et pari modo ut ex causa et persona et facto argumenta duci, cum
de tormentis, testibus, rumoribus disputatur, ex illis scilicet
adtributionibus quae aut negotio aut personis uidentur esse
subiunctae. Namque cum contra testes dicitur aut pro testibus,
utique attributa personae contingenda sunt per naturam, uictum et
cetera, ut fides data testi aut [ut] possit aut non possit
adhiberi. Hoc et in tormentis; nam eius qui torquetur excutienda
persona est. Ergo omnia argumentis probanda sunt, quorum
argumentorum genera duo sunt, unum proprium, commune aliud.
Proprium est quod ipsius causae et negotii est, ut "Sextus
Roscius, cum caedes facta est, Romae non fuit: non ergo patrem
interfecit". Commune est, quod transferri in similes causas
potest: "filius patrem interfecit; reclamat istiusmodi
suspicionibus ipsa natura". [p. 270 Halm] QVAESTIONES,
TESTIMONIA, RVMORES. Cum auctoritas fidem facit, cum tormenta
sunt. Haec autem omnia, quae non oratione argumentorum fidem
faciunt, a Graecis πίστεις ἄτεχνοι nominantur, non quidem recte.

VTERQVE SIMILI VIA PRAECEPTORVM. Et accusator et defensor.

NAM ET EX QVAESTIONE SVSPICIONES ET EX TESTIMONIO ET EX RVMORE
ALIQVO PARI RATIONE. Ideo fit ut arte egeat huiusmodi disputatio,
quoniam et contra haec et pro his saepe dicendum est.

VT EX CAVSA ET EX PERSONA ET EX FACTO DVCI OPORTEBIT. Quae ex
confesso argumentis materiam tribuunt: 'Lit ex facto', inquit,
'duci oportebit'; ecce iam non est πίστις ἄτεχνος , id est fides
sine arte.

ARTIFICII NON PVTANT INDIGERE. Cum appellant πίστεις ἀτέχνους .
ALITER HOC DE GENERE AC DE OMNI CONIECTVRA PRAECIPIENDVM PVTANT.
Vt dicant alias diuisiones esse ad probationem coniecturae, non
quas supra diximus, causam, personam, factum. NAM ET EIVS QVI IN
QVAESTIONE ALIQVID DIXERIT ET EIVS QVI IN TESTIMONIO ET IPSIVS
RVMORIS CAVSA. Vt ea quae materiam argumentis praebent, et illa
quae quasi habere artem negantur, isdem attributionibus tribuant
probationi tractatum. EX ISDEM ATTRIBVTIONIBVS REPERIETVR. Quae
semel praecepta sunt de coniectura [p. 271 Halm] OMNI AVTEM IN
CAVSA PARS ARGVMENTORVM EST adiuncta ei causae. Et locus communis
argumentum est, argumentorum autem duo genera: unum quod ipsius
causae proprium est, aliud quod et ipsius et similium. Hoc quod
secundum est locus communis appellatur; uerum locorum communium
genera sunt duo, ut ipse declarat. IN OMNIS EIVSDEM GENERIS
CAVSAS TRANSFERRI NON SATIS COMMODE POSSIT. Hoc argumentum est
solum, non argumentum per locum communem. HOC ARGVMENTI GENVS,
QVIA TRANSFERRI IN SIMILES CAVSAS POTEST, COMMVNIS LOCVS DICITVR.
Locorum autem communium genera duo sunt, unum cum rei certae est
amplificatio, aliud cum rei dubiae certa est disputatio.
Amplificatio rei certae est, ut in parricidam, in sacrilegum.
Dubiae uero rei communis locus est, qui, a Graecis dicitur θέσις
, quae habet partes duas. Quae idcirco locus communis dicitur,
quod ex materiae genere non certum quid designat, sed habet
tractatum ex generalitate communi, ut 'suspicionibus credi
oportere uel non oportere'. Sed hanc ciuilem moralemue teneamus,
non illam quae apud philosophos naturalis est. Quilibet autem
horum locorum cum interponitur - interponi autem raro debet -
ornat orationem; neque interponendus locus nisi cum aliquid iam
probatum est. Etenim si locus communis generalia loquitur, quasi
causam tenens discedit a causa. Ius iudicem tenet, quia iure
iuratus sedens audire desiderat, unde sententiam prolaturus est.
Ergo aut parte causae probata inducendus est aut in peroratione
id est epilogis, ut aut renouetur aut suscitetur auditor. Omnis
enim locus communis locutionum cuncta ornamenta desiderat, quae
aut uerborum sunt aut sententiarum; quae dum apte ac necessario
dicuntur, oratorem ab oratore discernunt. Etenim cum loci
communes causarum sint, communes oratoribus similitudine
dictionis esse non possunt.

15. QVAE EX CONTRARIO QVOQVE HABEAT PROBABILES RATIONES.
Credendum, non credendum. SVSPICIONIBVS CREDI NON OPORTERE AVT
OPORTERE. Id est thesis. PER CONQVESTIONEM. Quod est proprium
epilogorum. DE QVIBVS ANTE DICTVM EST. In libro primo, hoc est in
epilogis, id est in conclusione.

ALIQVAM PROBABILEM VTRAQVE EX PARTE RATIONEM. Haec θέσις est.
CERTIORIBVS ILLIS: auditoribus scilicet. NAM TVM EI CONCEDITVR
COMMVNE QVIDDAM. Non debet enim locus communis induci, cum adhuc
nihil probatum est. ET AVDITORIS ANIMVS RENOVATVR AD EA, QVAE
RESTANT. Post probationem per locum commune deduci possunt; isti
uero loci proprii dantur aut accusatori aut defensori soli.

CETERAE ARGVMENTATIONES. Aut a personae aut a negotio attributis.
VT ID QVOD DICITVR VERVM ESSE VIDEATVR. Quod est proprium
argumentationis.

TAMETSI HOC QVOQVE VIDERI OPORTET. Vt et in locis communibus
ueritas quaeratur, sed orationis modo distet ab argumentatione.

17. CVM EST NOMINIS CONTROVERSIA, QVIA VIS VOCABVLI DEFINIENDA
VERBIS EST, CONSTITVTIO DEFINITIVA DICITVR. Sequitur definitiva
constitutio, quia coniectura praeceptis superioribus terminata
est; haec definitiva, quia tunc exoritur cum nominis controuersia
est et quia uis nominis definienda uerbis est, definitiva
dicitur constitutio.

Huic supponit exemplum, cum reus fit pater maiestatis, qui filium
prohibuit seditiose contionantem, id est filium tribunum plebis.
Est in hoc themate etiam alia constitutio uel relativa uel
compensativa uel absoluta. Nam 'licuit mihi, pater sum' absoluta
est, 'meruit' relativa est, 'profui' compensativa. Verum hoc in
themate non 'quid sit' considerari Tullius uoluit, sed interim
monuit id percipi, atque hoc exemplum ideo dedit ut finem tantum
consideremus, quia nunc propter finem subiecit exemplum.
Praecipit autem in omni hoc libro considerationem adhibendam esse
circa omnes constitutiones et earum partes et controuersias, [p.
273 Halm] id est legales quaestiones. Perceptis omnibus in omni
causa, in qualibet materia omnia, quae inuenta fuerint, genera
quaestionum possunt tractari, sumptis suae partis praeceptis: ut
cum in themate coniectura fuerit, eius diuisionibus utamur,
itemque et alterius uel aliarum, si quae inciderint
constitutiones. Subiungit igitur in definitione locos a parte
accusatoris; sunt autem quattuor, definitio, approbatio
definitionis, deductio definitionis in ipsam certam speciem de
qua agitur, destructio definitionis aduersae partis, quae constat
ex locis quattuor, si demonstretur falsa, si turpis, si
inutilis, si conlatio utriusque definitionis fiat. Falsa
demonstrabitur ex opinione hominum, si docemus de eo unde
quaeritur quemadmodum aestimet populus, quemadmodum in
consuetudine locutionis utatur eo uerbo quod definimus. Turpis
autem et inutilis demonstratur aduersariorum definitio ex
honestatis partibus et utilitatis, de quibus in postrema huius
libri parte tractauit. Exprimimus igitur quae incommoda futura
sint, si id accipietur quod definitum est ab aduersario. Conlatio
uero definitionum, qui quartus in reprehensione locus est, hoc
aget, ut nostram definitionem ostendat ueram, honestam, utilem,
quod aduersarii ostendimus falsam, turpem, inutilem. Adferemus
praeterea ad definitionis nostrae confirmationem res aut maiori
aut minori aut pari negotio similes, ut et ad definitionem
nostram similium comparatione conlecta ostendamus quanto uerior,
honestior, utilior sit nostra descriptio. Haec in simplici
definitione; sed si duae res pluresue definiendae sunt, ista
omnia pro definiendarum numero duplicantur. Quaeritur enim saepe
fur sit an sacrilegus qui uasa ex privato sacra subripuerit uel
de sacro privata. Quoniam a parte accusatoris et quid sit
sacrilegium et quid sit furtum definiendum est, in singulis
definitionibus illa supra posita praecepta complebit, definiet,
adprobabit, deducet, infirmabit; quae cum fecerit in definiendo
sacrilegio, faciet rursus eadem in definiendo furto, mutata
tantum tertia parte praecepti. Accusator enim, qui sacrilegium
uult probare, negare uult furtum; ita in definitione sacrilegii,
quod probare nititur, utetur illis supra positis praeceptis, in
definitione uero furti, quia furtum negabit, utetur praeceptis
defensori datis, id est ut post definitionem et eius
adprobationem separationem speciei faciat a definitione, fietque
in hoc themate et in eiusmodi complexione definitionum, ut uertat
similiter praecepta etiam defensor. Nam quoniam furtum probare
uult ille qui se defendit, post definitionem et eius
adprobationem deductionem faciet ad speciem; contra, cum
sacrilegium definierit, qui hoc admisisse se non uult, illic
faciet loco tertio separationem speciei a definitione. Ergo his
modis et partibus definitionem suam accusator implebit. Habebit
autem communem locum ex ipsa definitiva constitutione sumptum in
malitiam eius qui non modo rerum, uerum etiam uerborum potestatem
sibi adrogare conetur, ut et faciat quod uelit, et quod fecerit
id quo uoluerit nomine appellet.

[p. 274 Halm] EXEMPLVM GENERIS, id est finitiui. C. FLAMINIVS, IS
QVI CONSVL REM. Historiam a post sequentibus dedit. IVDICATIO
EST. Ex ratione et refutatione rationis iudicatio. AD HANC
IVDICATIONEM ARGVMENTATIONES OMNES ADFERRE OPORTEBIT. Ad hanc
iudicationem, id est finitivam, ne aliam cum feceris
constitutionem, hic aliam facias iudicationem et non conueniat.
Haec 'praecepta', quae nunc finitiui status ponimus; 'et earum
partis', propter qualitatem, quae partis pluris habet; 'et
controuersias', legales status dicis.

MAIESTATEM MINVERE EST. Definitio est rei de qua quaeritur.
PLVRIBVS VERBIS ET RATIONIBVS CONFIRMANDVM. Superior definitio
est, haec confirmatio definitionis.

POSTEA AD ID QVOD DEFINIERIS. Deductio definitionem ad speciem.

HOC EX OPINIONE HOMINVM SVMETVR. Quo modo destruatur descriptio
aduersae partis.

VERAM, HONESTAM, VTILEM DEMONSTRABIMVS. Cum tria dederit
defensori uitia definitionis, id est falsam, turpem, inutilem,
tria dat accusatori contra ornamenta definitionis, id est ueram,
honestam, utilem; ut etiam, ex conlatione melior accusatoris
definitio probetur.

18. DEINDE SIMILI RATIONE CAVSA TRACTANDA. Vt definias, adprobes,
deducas ad speciem, infirmes definitionem aduersae partis,
docendo falsam, turpem, inutilem; compares etiam quae utilior est
uel reliqua aut a minore aut a maiore aut a pari; sed in tot
definitionibus omnia haec, quot res definiendae sunt.

DEFENSORIS DEINDE PRIMVS LOCVS EST. Et huic dat quattuor ad
actionem definitionis locos, sed in quibusdam partibus, id est in
tertio loco discrepauit. Supra enim, id est in parte
accusatoris, haec quattuor sunt, definitio, adprobatio propriae
definitionis, deductio in speciem definitionis propriae,
destructio definitionis alienae; at hic in parte defensoris est
similiter definitio siue adprobatio eius, et, quo mutat,
separatio definitionis a specie de qua quaeritur, destructio
definitionis aduersae partis. DEFENSORIS DEINDE PRIMVS LOCVS EST
et reliqua. Datis omnibus locis accusatori ad suam definitionem,
defensori quoque ad definitionem eiusdem proprios locos tradit;
ex quibus primus est definitio et ipsa breuis, deinde eius
adfirmatio, tertio loco a definitione sua separatio eius speciei
de qua quaestio est; post quem locum locus communis infertur, per
quem facti utilitas aut honestas augetur. Quem quidem locum
habet etiam accusator, sed ex contrario; ille enim indignitatem
rei auget, hic utilitatem. Quarto loco [p. 275 Halm] sequitur
aduersariorum definitionis reprehensio, eadem illa omnia retinens
quae definitionis reprehensio includit, id est ut falsa, ut
turpis, ut inutilis doceatur, fiatque utriusque definitionis
etiam a defensore similiter comparatio. Omnia enim defensor
facere potent ac dicere quae accusator, praeter locum communem
accusatoris. Habebit autem defensor locum communem per quem
indignabitur accusatorem sui periculi causa non res solum
conuertere, uerum etiam uerba mutare conari. Hic similiter locus
defensoris ex ipsa definitiva constitutione susceptus est; unde
proprius hic locus constitutionis defensori. Nam esse quidem
possunt alii communes loci ex causa et ex negotio nati, non ex
constitutione, ut in calumniatorem, ut conquestio misericordiae,
ut indignatio facti et cetera huiusmodi, quae ex periculi
magnitudine genita non constitutionis definitivae, ut diximus,
sed ex compositione circumstantiae, quam περίστασιν nominamus,
procreantur. Sed hi communes loci non in omni causa sunt, sed in
omne genus causae incidunt, hoc est in omnes constitutiones
incidunt, non in omnes causas quas una quaeque habere potent
constitutio. Ac de his locis communibus periculi magnitudine
procreatis in coniecturali constitutione fecimus mentionem, qui
qualesque sint explicantes. Vtemur autem his et eos inducemus in
orationem, cum causae ipsius necessitas flagitabit, similibus
exemplis et rationibus quae ad definitionem suam poterunt
pertinere. AB ILLA DEFINITIONE SEPARATIO. Vt separaret factum
suum ab ea definitione quam habuit aduersarius. PER QVEM FACTI
VTILITAS AVT HONESTAS ADAVGETVR. Quo modo accusator descendit ad
speciem, ut iungat definitionem suam cum specie, sic defensor
descendit ad speciem, ut separet definitionem suam a specie, id
est de facto, unde quaestio est. Et uterque utetur loco communi,
sed accusator ut augeat factum per indignationem, reus ut utile
esse doceat et honestum. OMNIBVS LOCIS QVOS ACCVSATORI
PRAESCRIPSIMVS. Vt et hic rursus conuertat in definitionem
aduersarii praecepta superiora et dicat eam falsam, turpem,
inutilem; comparet ex minore, maiore, pari, quae habet scilicet
accusator. Nam et hic proprium locum communem de fine habebit;
nam et extra fanem, quem potest causa suggerere, habere potest
uterque alium locum communem.

POST EADEM PRAETER COMMVNEM LOCVM. Id est conlatio ipsarum
definitionum per minora, maiora, paria. NAM ILLI QVIDEM COMMVNES
LOCI. Qui in quaecumque parte esse possunt causa suggerente. EX
PERICVLI MAGNITVDINE, NON EX CAVSAE GENERE DVCVNTVR. Vt non
proprius sit locus communis ex fine natus, sed ex negotii genere,
cuius circumstantia pro qualitate uel quantitate periculi locos
communes dabit. NON IN OMNEM CAVSAM, SED IN OMNE CAVSAE GENVS
INCIDVNT. Hi loci communes, qui ex compositione negotiorum
nascuntur, non in omnibus causis sunt, quia non omnis causa
similiter componitur, sed cadunt in omnia genera [p. 276 Halm]
causarum, id est in omnes constitutiones, quia quaelibet
constitutio modo atroci negotiorum compositione fingitur, modo
simpliciter componitur.

19. CVM AVTEM ACTIO TRANSLATIONIS AVT COMMVTATIONIS INDIGERE
VIDETVR. Tertia constitutio, quae translatio est, quia ita
Tullius ordinem dedit. Haec commutationem iudicii cum actione
tenet, cum persona, locus, lex, crimen, poena mutatur uel cetera,
quae similia sunt. His singulis supponere exempla et infinitum
et superuacuum est, uel quia multis modis efficitur, uel quia
omnibus modis ad dicendum una praeceptio est. Omnis autem
translatio apud antiquos temporibus Tullianis in ipsa causarum
actione aut non erat aut rarior inueniebatur. Praetores etenim,
qui ius dicebant, et iudices causae dabant et controuersiae uel
agendi genus instituta actione formabant; ita si praescribebat
praetor qua accusator, qua reus deberet actione uti,
praescribendo quid fieret excipiendoque quid non fieret,
translationis controuersiam actionibus auferebat. Erat praeterea
institutum ut causa caderet is qui non quemadmodum oporteret
egisset: ergo etiam propter hoc formata lite ad iudicium
ueniebatur. Apud ipsum uero praetorem, cum litis ipsius forma
componeretur, illic partes aut excipiebant aliquid aut simplicem
actionem accipiebant, unde in ipso, ut dixi, iure, hoc est apud
praetorem, de modo agendi cum quaereretur tractaretur exceptio
atque translatio. Cum autem iam litis forma esset accepta, in
iudicio nulla iam poterat esse translatio. Ergo in iudiciis
translatio rarius inuenitur; et si quando inuenta fuerit, ipsa
per se parum firmitudinis tenet adsumitque uires alia
constitutione, [hoc namque praeceptum Tullianum est,
translationem ex alia constitutione firmari] ad quod praeceptum
exemplum subiungit non ut translationem doceat, sed ut ostendat
translationem alia constitutione firmari: 'reus parricidii
factus, probatis aliis criminibus, an damnandus sit quaestio
est'. Vtitur translatione reus cum dicit se non parricidii
damnandum esse, quia nihil inde sit adprobatum, sed aliorum
criminum quae probata sint adfici oportere supplicio; ac ne eo
quidem, quod non inde iudicium constitutum sit. Ita si neque
probatorum criminum poena esse debet, quia non inde iudicium
constitutum est, neque parricidii, quia nihil probatum, confirmat
non esse damnandum; uerum tamen purgandis aliis criminibus per
coniecturam opera danda est, ut reus non opera tantum
translationis utatur. Ergo probatum illud est, translationem alia
constitutione firmari. Subiungit uero exemplum translationis,
cum agit iniuriarum cui praecisa manus est et is qui praecidit
exceptionem postulat, ut in hoc iudicio de maleficio non fiat
praeiudicium. In hoc genere constitutionis praecepta haec sunt,
quae utrique parti dentur, ut explicent quid fieri soleat, a quo,
per quos, quo modo, quo tempore, quemadmodum agi, quemadmodum
iudicari, quemadmodum statui; quod utique ex partibus iuris
agnoscitur, de quibus partibus in qualitate est [p. 277 Halm]
tractaturus. Debet etiam tractari quid in similibus rebus fieri
soleat. Aut enim in iure cautum est id de quo quaeritur, aut
solet sic fieri aut non solet, aut ad id quod in iure solitum
est, id quod simile est adplicatur. Deinde per coniecturam
tractandum utrum malitia agatur aliud cum aliud simuletur, an
stultitia, an necessitate. Locus autem communis unus est contra
translationem, fugere iudicium et poenam eum qui translatione
utatur. A translatione unus locus communis est, perturbari omnia,
si non eo pacto agatur quo oportet. Hae sunt tres
constitutiones, quae species non habent: coniectura, finis,
translatio. Translationem autem intellegamus formam esse status;
praescriptionem uero eandem appellari posse et eandem
exceptionem, sed ab oratoribus; in iure autem praescriptionem
dici ipsum propositum ius, exceptionem autem, cum ius ipsum
propositum aduersus se actor alius excipit interposita aliqua
condicione. Sit nobis praescriptio 'iniuriarum', exceptio 'nisi
praeiudicium facias de caede'.

SI SINGVLA TRANSLATIONVM GENERA QVAERAMVS. Vt exemplum,
quemadmodum alia lege, quemadmodum alio crimine et ad singula,
quibus translatio uidetur impleri.

SED QVIA RATIO PRAECEPTORVM SIMILIS EST, EXEMPLORVM MVLTITVDINE
SVPERSEDENDVM EST. Cum enim praecepta in omni genere
translationis eadem sint, ad diuersitatem frustra exempla
quaerentur. Eadem enim praeceptorum ratio in omnibus
translationis partibus et ubique seruabitur.

MVLTIS DE CAVSIS FIT, VT RARIVS INCIDANT TRANSLATIONES. Quoniam
per praetoris formulas actionibus integritas datur, neque in
iudiciis ulla potest esse praescriptio.

QVI NON QVEMADMODVM OPORTET EGERIT. Apud praetorem.

QVARE IN IVRE PLERVMQVE VERSANTVR et reliqua. Quae translationis,
si non recte egerit.

IBI ENIM EXCEPTIONES POSTVLANTVR. In causis autem aut raro aut
numquam.

PRIVATORVM IVDICIORVM CAVSA CONSTITVITVR. Ideo non potest in
iudiciis esse translatio, sed est apud praetorem. HIC DEFENSOR
POENAE COMMVTATIONEM. Quoniam cum dicit 'non hac poena
adficiendus est [aliorum criminum probatorum], sed tali' cumque
tali non oporteat, quia eius crimen non probatum est, ita ne alia
quidem poena adfici oportere dicit, quae sit aliorum criminum;
unde commutatione poenae uis accusationis tota tolletur. CETERIS
QVOQVE CRIMINIBVS DEFENDENDIS. Quae probata dicuntur.
CONIECTVRALI CONSTITVTIONE TRANSLATIONEM CONFIRMABIT. Vt
infirmatis etiam criminibus illis quae probata dicuntur, rei
possit releuare personam.

20. [p. 278 Halm] EXEMPLVM AVTEM TRANSLATIONIS IN CAVSA POSITVM
NOBIS SIT HVIVS MODI. Illud exemplum quod supra datum est ad hoc
datum est, ut probaretur translationem alia constitutione
necessario confarmari; nunc dat exemplum translationis.

POSTVLAT IS QVICVM AGITVR A PRAETORE EXCEPTIONEM. Ne praeiudicium
fiat in hac iniuriarum damnatione futuri criminis, quod de
capite est, id est caedis. INDIGNVM SIT NON PRIMO QVOQVE TEMPORE
IVDICARI. Vt etiam in iudicio iniuriarum indignum sit non etiam
de caede iudicari.

ID EX PARTIBVS IVRIS DE QVIBVS POST DICENDVM EST. In qualitate
absoluta.

CONTRA EVM QVI TRANSLATIONEM INDVCIT. Qui accusatur iniuriarum.

A TRANSLATIONE AVTEM, OMNIVM FORE PERTVRBATIONEM. Hoc est a parte
ea quae utitur translatione; nam illa superior contra
translationem est.

QVO PACTO OPORTEAT, HOC EST, SI AVT CVM EO AGATVR QVICVM NON
OPORTEAT. <...>

GENERALEM CONSTITVTIONEM ET PARTES EIVS CONSIDEREMVS. Generalis,
[hoc est qualitatis] constitutionis praecepta supponit, cuius
species esse duas dixit, iuridicialem et negotialem; duas enim,
deliberativam et demonstrativam, in priori libro sustulit. Ac
nunc prius de negotiali tractat, quoniam simplex est, non ut
iuridicialis in species distributa. Haec negotialis habet litern,
cum quaestio est quid esse debeat, quod colligitur ex iure iam
constituto, quo modo id sit habendum unde controuersia est.
Supponit exemplum, quod secundi heredes sibi et eam hereditatem
uindicent quae uenerit pupillo, quam sibi uindicant adgnati.
Facit intentionem adgnatorum, deinde depulsionem heredum
secundorum, tunc quaestionem, quorum sit hereditas. Adfertur
ratio a secundis heredibus, 'quod unius pecuniae heredes diuersi
esse non possunt' ; fit refutatio 'sed non est una pecunia', erit
iudicatio 'an una pecunia sit'. Hic admonet posse in una et
simplici constitutione inueniri plurimas rationes refutationesque
rationum, et item iudicationes, ut in hac causa. Nam cum ratio
sit ‘non posse plurimis de causis unius pecuniae heredes esse
diuersos', refutatio facta sit 'non est una pecunia' [in
superioribus], omissa hac refutatione alia refutatio supponi
potest, uti dicatur esse posse unius pecuniae heredes plures
diuersis de causis. Et aperte in ipso Tullio positum quae
rationes sint, quae refutationes. Dat autem huic constitutioni
locos ad argumenta communiter utrique parti uel omnibus partibus,
si plures existent, ut ius unde constet considerent. Constat
autem ex tribus duci, natura, consuetudine sequente, dein lege.
Postremo naturam eius diuidit in sex partis, quas ipse partitus
est et definiuit; item consuetudinis certas species a praetoribus
positas dereliquit, res firmatas subiecit, pactum, par,
iudicatum; legitimi iuris scientiam ediscendis legibus reliquit.

21. [p. 279 Halm] VIS ET NATVRA ET GENVS IPSIVS NEGOTII
QVAERITVR. Quale sit negotium in tribus hic quaeritur, ui,
natura, genere, iustum an iniustum, utile an inutile.

ANTE MORTVVS EST QVAM IN SVAM TVTELAM VENIRET. Vt non posset
facere testamentum, quia minor esset. CVIVS ADGNATI. Id est
petitores. IS CVIVS ADGNATI SVMVS, TESTATVS NON EST. Id est,
pater pupilli uel pupillus ipse. RATIO EST. Ratio quaestionis
eorum qui possessores sunt. PATER ENIM ET SIBI ET FILIO
TESTAMENTVM SCRIPSIT. Quam diu non licebat filio scribere
testamentum. INFIRMATIO RATIONIS. A parte petitoris. NON FILIO.
Si extrinsecus aliud aliunde filius haberet. SED BIBI IVSSIT
ESSE. Id est, rebus suis substituit. IVDICATIO. Ex ratione et
refutatione rationis. POSSITNE QVISQVAM DE FILII PVPILLI RE
TESTARI. Quam non ipse haberet, quam pupillus aliunde quaesisset.

AN HEREDES SECVNDI IPSIVS PATRIS FAMILIAE, NON FILII QVOQVE EIVS
HEREDES SINT. Quia secundus heres cum dicitur, eius est secundus
qui hereditatem remisit. Vnde heres esse non potest, nisi eius
cui secundus heres est; eius autem heres esse non potest cui non
est secundus. IVDICATIO, VNANE PECVNIA FVERIT; AVT SI HAC ERVNT
VSI INFIRMATIONE. Duas infirmationes ex parte posuit petitorum,
id est adgnatorum, contra unam rationem possessorum, hoc est
heredum secundorum, quod dicerent unius pecuniae plures heredes
dissimilibus de causis esse non posse; erit una infirmatio 'non
est una pecunia', item alia 'esse possunt unius pecuniae
dissimilibus de causis diuersi heredes'. DISSIMILIBVS GENERIBVS
HEREDES ESSE. Vt alius testamento, alius lege, alius adgnatione.

22. NVNC HVIVS GENERIS PRAECEPTA VIDEAMVS. Exemplum dedit
qualitatis negotialis, dedit et praeceptum, quomodo rationes
multae esse possent; nunc subiungit quemadmodum in hanc
negotialem qualitatem et unde argumenta facienda sunt.

VTRIQVE: id est petitori et possessori. AVT ETIAM OMNIBVS, SI
PLVRES AMBIGENT. Si plures Contra unum possidentem petant ut non
duae partes sint, sed plures.

INITIVM EIVS ERGO AB NATVRA DVCTVM VIDETVR. Vt constet ius
natura, usu, lege; omnium autem trium supponit partis. QVAEDAM
AVTEM EX VTILITATIS RATIONE AVT PERSPICVA NOBIS AVT OBSCVRA.
Interdum enim sequimur consuetudinem hoc quia consuetudo, non
quia scimus utile esse quod sequimur.

[p. 280 Halm] POST AVTEM ADPROBATA QVAEDAM AVT A CONSVETVDINE AVT
A VERO. 'A consuetudine' quoniam consuetudo est, 'aut a uero'
quoniam ratio eius perspecta est et utilitas uisa.

VINDICATIONEM. Pro 'uindicta', pro 'ultione'. AD HANC
CONTROVERSIAM. Id est causae genus iudiciale. CONSVETVDINIS AVTEM
IVS ESSE PVTATVR. Finitis partibus iuri naturali suppositis,
nunc consuetudinis iuri partes subicit.

VOLVNTATE OMNIVM SINE LEGE VETVSTAS COMPROBARIT. Vt prudentium
ratio, auctoritate data consuetudini, de consuetudine in posteros
miserit legem.

QVAEDAM SVNT IVRA IPSA IAM CERTA PROPTER VETVSTATEM. Vt puta, ut
maioribus adsurgatur; ius est hoc, sed consuetudinis.

MVLTO MAXIMA PARS, QVAM PRAETORES EDICERE CONSVERVNT. Non ex
legum praeceptis et iussionibus, sed ex consuetudine quae
proponatur a praetoribus.

PAR, QVOD IN OMNIS AEQVABILE EST. Vt et qui proponit aliquid,
tale proponatur, ut quo iure alium teneat, hoc se alliget. IAM
IVRA LEGITIMA EX LEGIBVS COGNOSCI OPORTEBIT.

Haec, quae supra dicta sunt, de consuetudine tractata sunt; nunc
cum superesset ius legitimum, cognitionem eius ad eos transtulit
qui legitima iura fecerunt. HIS ERGO EX PARTIBVS IVRIS, QVOD
QVIDQVE AVT EX IPSA RE AVT EX SIMILI MAIORE MINOREVE NASCI
VIDEBITVR, ATTENDERE ATQVE ELICERE PERTEMPTANDO VNAMQVAMQVE IVRIS
PARTEM OPORTEBIT. Diuiso iure omni in naturam, consuetudinem,
leges, dat praeceptum ut argumenta sumamus uel quae ex ipsa re
sumuntur, uel quae ex simili aut maiore aut minore. Locos autem
communes dare se negat posse certos in singulas constitutiones.
Etenim cum duo genera sint, quorum alterum rei dubiae ad
probationem ducendae generalem tractatum habet, alterum rei
certae continet amplificationem, necessario causae ipsius
facultas suggerit, si quid amplificationis aut indignationis
conquestionisque nascitur. Sed quoniam in negotiali qualitate de
iure tractatus est, erunt loci communes uel ab auctoritate iuris
peritorum uel contra eorum auctoritatem. Haec de negotiali.
Subiungitur iuridicialis, quae ipsa cum genus sit in duo
diuiditur, in absolutam et adsumptivam. Absolutae supponit
exemplum, quod trophaeum aeneum contra morem post uictoriam Grai
de Grais statuerint. Facit intentionem et depulsionem,
supponitque postea rationem, sed absolutae constitutionis, ut
nascatur iudicatio: 'iuste fecimus, quia aeternum uirtutis
nostrae monumentum relinquere uoluimus'. Sin autem dicatur 'ideo
aeneum, quia meruistis', erit ratio de relativa qualitate. Vnde
intellegimus in unam causam constitutiones incidere posse
plurimas principales. Verum etiam absoluta qualitas eosdem
habebit locos argumentorum quos negotialis, ex partibus iuris,
naturae, consuetudinis, legum. Sed in absoluta ipsa iura
proferimus, ut factum defendas uel lege uel consuetudine uel
natura; [p. 281 Halm] in negotiali autem haec iura proferuntur,
ut possit constitui quo iure esse debeat id de quo negotium est,
quia eius constitutionis ad futurum spectat intentio; intentio
autem ex ipsa re aut ex simili maiore minoreue nasci uidebitur.
Aut enim in iure posita est haec species, quae quaeritur, litis,
aut ex eo quod in iure est, ad hoc negotium similitudo
traducitur.

DVBIAE REI: thesis scilicet. ALTERVM CERTAE CONTINET
AMPLIFICATIONEM. Locis communibus iam re probata augmentum
facies; illud enim adhuc in quaestione est.

QVID AVGERI PER COMMVNEM LOCVM POSSIT ET OPORTEAT CONSIDERABITVR.
De re probata; 'locum communem' per argumentum, non thesin. NAM
CERTI, QVI IN OMNIS INCIDANT, LOCI PRAESCRIBI NON POSSVNT. In
singulas constitutiones certi loci et proprii dari non possunt;
merito ergo et in negotialem. Quoniam tamen in negotiali de iure
tractatur, loci communes hic esse possunt contra auctoritatem
iuris peritorum, ab auctoritate iuris peritorum.

NVNC IVRIDICIALE GENVS. Ipsa enim est quae diuiditur.

23. ABSOLVTA EST, QVAE IPSA IN SE, NON, VT NEGOTIALIS. In
negotiali quaeritur quid esse debeat iuris, in absoluta quid sit
iuris. 'Non, ut negotialis'. Negotialis enim non habet ius
certum, sed quaerit de eo iure quid esse debeat in negotio
praesenti.

ABSOLVTA EST QVAE IPSA IN SE, NON, VT NEGOTIALIS. In negotiali
qualitate ius efficitur sententia iudicis; in absoluta quod
positum ius et notum est ab oratore sumitur. IMPLICITE ET
ABSCONDITE. Quia adhuc incertum est et Io quaeritur quid esse
debeat.

IN HANC ARGVMENTATIONES EX ISDEM LOCIS SVMENDAE SVNT, ATQVE IN
CAVSAM NEGOTIALEM, QVA DE ANTE DICTVM EST. Vt ex partibus iuris,
naturae, consuetudinis, legen argumenta sumamus. Hoc tamen, cum
et in negotiali haec sint, distat absoluta ab negotiali, quod
illa ius adsumit ut probet quemadmodum nouum ius esse possit de
quo quaeritur, absoluta autem ipsa iura adsumit, ut probet
factum.

24. ADSVMPTIVA IGITVR TVNC DICITVR, CVM IPSVM EX SE FACTVM
PROBARI NON POTEST. Adsumptivae qualitatis praecepta tractaturus
docet quid ipsa sit, et eius partes quattuor supponit. Ac primam
compensationem, quam et comparationem appellat; huius exemplum
subicit imperatoris eius qui instrumenta et arma tradiderit, ut
exercitum ab obsidione hostium liberaret. Hic quoniam finis
status esse potuit 'quid sit laedere maiestatem'; certi enim
nominis reus est. Huius constitutionis, id est finitivae,
tractatu omisso, ipsam considerat compensationem, ac praecepta
haec constituit, ut si quid per coniecturam tractandum sit, prima
parte tractetur; uel non ob hoc fecisse uel [p. 282 Halm] hoc
non futurum fuisse, propter quod istud, unde reus sit, dicatur
esse commissum; ista coniecturalia sunt. Item si definitio
fuerit, cum alioqui certi nominis reus est, transferenda huc sunt
omnia, quae sunt definitionis; monetque nunc alteram, nunc
utramque constitutionem, id est et finem et coniecturam, in prima
parte tractari, et item alias, tractis scilicet huc rationibus
singularum, et confirmationis et infirmationis. Ipsius autem
compensationis praecepta haec sunt, ut comparemus id quod
admissum est et propter quod admissum est ex partibus honestatis,
utilitatis, necessitatis, ut neque fuisse aut honestum aut utile
aut necessarium, ubi et gradus tangi potest, non tam utile, non
tam honestum, non tam necessarium; quae partes, id est utilis,
honesti, necessarii, plenius intellegentur in praeceptis
deliberativae. Sic facta separatione et eius beneficii quod
praestitisse se dicit, et eius maleficii quod admisit, actio
postrema deducenda est ad formam deliberativae, ut ita agatur
quasi suadeat aut dissuadeat orator faciendum, quoniam
accusatoris pars est utique ut dissuadeat. Defensor uero haec
omnia contraria actione conuertet: cum ille coniectura usus
fuerit, coniecturaliter respondeat, item contra fidem adsumat
argumenta officii. Ipsius autem compensationis contrarias partes
tenebit, ut doceat utile fuisse, honestum, necessarium fuisse
quod fecerit, aut tanto opere per gradum utile fuisse, honestum,
necessarium. Loci communes ab accusatore erunt duo, in eum qui de
turpi facinore confiteatur et quaerat aliquam defensionem, et
alter ipsius inutilitatis et turpitudinis expressio cum
indignatione. A defensore tres sunt: nihil per se turpe aut
inhonestum putari nisi animo facientis consideretur, alter
amplificatio beneficii praestiti, tertius expositio ipsius et
periculi et beneficii. EX QVIBVS IVDICATIONES. Duae scilicet
iudicationes coniecturales. AVT HAEC COMPARATIVA, CVIVS NVNC
INDIGEMVS. Haec iudicatio propria est ipsius compensativae
constitutionis. HOC CAVSAE GENVS. Compensatiuum scilicet.
OPORTEBIT ADHIBERE CETERARVM QVOQVE CONSTITVTIONEM RATIONEM ATQVE
PRAECEPTA. Si tamen incidant ceterae constitutiones. Istae enim
constitutiones, quae in adsumptiva sunt qualitate, possunt
praecedentes omnes constitutiones recipere, ut haec nunc quae
compensationis est habet et finem et coniecturam. Ideo quaecumque
genera sunt quaestionum, suis constitutionibus tractanda sunt.
AC MAXIME CONIECTVRIS FACIENDIS. Vt per coniecturam, quae quasi
incidens est, compensatio illa tollatur, qua is qui accusatur
maiestatis, utitur dicens periturum fuisse exercitum, nisi arma
concederet. HI QVI ACCVSABVNTVR COMPARABVNT. Vt periturum fuisse
exercitum negemus, quod sumit hic qui arma prodidit et
instrumenta.

[p. 283 Halm] AVT ALIA RATIONE. Quoniam superius duas ratlones et
duas iudicationes posuit coniecturales 'non futurum fuisse ut
periret exercitus' et 'non hoc animo factum', idcirco hic eandem
rationem repetiuit et coniecturam dicit in hac constitutione
tractandam.

EX CONIECTVRALI CONSTITVTIONE SVMETVR. Quia partibus suis ipsa
tractanda est.

SIN AVTEM CERTO NOMINE MALEFICII. Vt nunc certo nomine reus est
maiestatis. Potest enim sine certo nomine reus esse, et non
statim ad definitionem adstringitur, cum criminis nomen nullum
uideatur adiectum. SIN AVTEM CERTO NOMINE MALEFICII VOCABITVR IN
IVDICIVM. Iam hic incipit incidentis ad hoc thema alterius status
- id est finis, quem statum [fanem] et supra posuit dicendo quid
sit maiestatem minuere - praecepta tractare.

25. SIN ALIVD QVOQVE ALIQVOD GENVS. Quarumlibet constitutionum
uel praecedentium uel sequentium. QVAM PLVRIMIS INFIRMET
RATIONIBVS. Vt dicat non futurum fuisse ut periret exercitus, aut
aliter: 'non hoc animo fecisti, sed ut perderes fecisti'. DEINDE
OPORTET ACCVSATOREM ILLVD QVOD IPSE ARGVAT AB EO QVOD DEFENSOR
COMPARET SEPARARE. Post illa superiora etiam hoc dicere oportebit
accusatorem. CONTENDERE: comparare. ET HOC EXTENVANDO MALEFICII
MAGNITVDINEM SIMVL AVGERE. Vt extenues quod praestitisse se
dicit, augeas quod admisit. DEINDE OPORTEBIT ILLAM IPSAM
COMPARATIVAM IVDICATIONEM EXPONERE TAMQVAM CAVSAM DELIBERATIVAM.
Is in omnibus adsumptiuis qualitatibus post omnia argumenta ex
constitutione, quae sunt propria, locus extremus interponitur
quasi deliberativae causae, in qua quaeritur quid faciendum sit
ut ex hoc probetur quid faciendum fuerit.

TAMQVAM CAVSAM DELIBERATIVAM. Vt non iudicialis causa sit, sed
deliberativa, et eodem genere agatur quasi sola ipsa esset, id
est causa deliberativa. IN ALIQVAM CONSVLTATIONEM. Deliberativa,
non iudicialis causa sit: hoc est enim consultatio.

26. DEFENSOR AVTEM QVIBVS IN LOCIS AB ACCVSATORE ALIAE
CONSTITVTIONES. Si accusator retorto contra genere dicendi
[coniectura], defensor utetur pari genere [etiam fine].

EX CONTRARIO TRACTABIT. Vt quod ille inutile hic utile, quod ille
inhonestum hic honestum dicat, et cetera his similia.

LOCI COMMVNES INERVNT ACCVSATORIS IN EVM, QVI CVM DE FACTO TVRPI
ALIQVO [p. 284 Halm] AVT INVTILI AVT VTROQVE FATEATVR. Qui dicit
'feci, sed profui', confitetur 'feci', et defensionem sibi
aliunde conquirit. In huiusmodi hominem uel reum dicit
inuehendum.

RELATIO CRIMINIS EST CVM REVS ID QVOD ARGVITVR CONFESSVS ALTERIVS
SE INDVCTVM PECCATO IVRE FECISSE DEMONSTRAT. Secundam speciem
adsumptluae qualitatis relationem posuit. Hanc definiuit per
ἐννοηματικὴν definitionem. Quae constitutio tunc est cum alterius
peccato se fecisse reus dicit quidquid admisit; huius exemplum
subiecit Horati, qui sororem suam flentem interfecit. Et
subiungit praecepta, primum ut si qua constitutio ante ipsam
relativam tractari possit, excutiatur circa ipsum, qui reus est
'non hoc animo fecisti' - hoc utique sic factum est et in
comparatione -; deinde, quoniam et relatio refert actus ad
alterum, ut se defendat: dicit enim 'feci, sed ille meruit',
necessario etiam hic ceterarum constitutionum ratio tractabitur.
Cum enim coeperimus dicere 'ille non meruit', et coniectura esse
potest et finis et quaelibet alia constitutio. Ergo accusator in
defensione eius in quem reus transferet crimen, tractabit alias
constitutiones. Hoc pacto fit ut, licet relatio sit constitutio,
in hac tamen adhibeamus alias constitutiones duobus modis, uel
circa personam ipsius rei, 'quo animo fecerit', uel circa
personam illam, in quam reus transferet crimen. Post haec igitur
tractanda est ipsa relatio criminis, quam in praeceptis ab eodem
subiectis cuiuis facile est recognoscere, usque ad illam partem
quae semper, sicut in superiore praecepto traditum est,
propositionem habet quasi deliberativam, qua ex utilitatis
honestatisque partibus quod agendum est, quasi res in
consultatione sit, declaratur. Defensor habebit cuncta contraria,
sed si incidentes constitutiones aliae fuerint, omnia ex earum
diuersa parte tractabit. Item per praecepta †conuertendo modo ad
suam partem argumentando deducit eum† locis communibus tam
accusatori quam defensori datis, quos ipse supponit.

27. POSTEA SI QVA FACVLTAS ERIT. Ante relationem criminis et eius
argumenta ceteris constitutionibus accusator et reum onerare
debebit et illum defendere, in quem reus transfert crimen. Namque
dici potest 'quod fecisti, non hoc animo fecisti', quod est
alterius constitutionis; deinde 'et ille, quem meruisse dicis,
aut non meruit aut non hoc pacto meruit', quod utique aliarum est
constitutionum. Ita antequam ex praeceptis relationis aliquid
agamus, constitutionibus reliquis et circa rei personam uti
possumus, ut eum arguamus, et circa personam eius, in quem crimen
transfertur, ut eum defendentes reum accusare possimus. POSTEA
TRANSLATIONIS VTI PARTIBVS. Per praescriptionem: 'non tibi enim
licuit occidere'. DEINDE NEGARE AVDIRI OPORTERE: 'hodie tu
audiendus non es, si quidem et tu illam, quam punitus est, audire
noluisti'. [p. 285 Halm] ET ID, QVOD IVDICATVM NON SIT, PRO
INFECTO HABERI oportere: 'mentiris, quod dicis sororem fleuisse,
quia non est inde iudicatum'.

NVNC APVD IVDICES ACCVSENT, QVEM SINE IVDICIBVS IPSI
CONDEMNARINT: 'modo crimen ingeris, posteaquam poenas sumpsisti
de sorore'. AC SI IDEM FACERE IPSE, QVI NVNC ACCVSET, VOLVISSET,
NE HOC QVIDEM IPSO QVICQVAM OPVS FVISSE IVDICIO. Vt et hic qui
Horatium accusat potuisset sine iudicio quasi peccantem occidere.

SI VERO CETERI QVOQVE IDEM FACIANT, OMNINO IVDICIVM NVLLVM
FVTVRVM. Soritici syllogismi fecit formam, qui in infinitum
semper intenta rei definitione porrigitur: [granum, cumulus,
aceruus] 'occidit Horatius, occideret accusator'; ita semper sine
iudicio erit poena. POTVISSE HVNC IPSVM DE ILLA SVMERE
SVPPLICIVM. Quasi de sorore. ET DE EA PER AMPLIFICATIONEM EX
DELIBERATIONIS PRAECEPTIS DICTIO. Vt dicas iustum, honestum,
utile uel contra; quae omnia in deliberationis praeceptis
tractantur.

28. VT REFELLI ET IN CONTRARIAM PARTEM CONVERTI POSSINT. Vt, cum
supra uerbi causa dictum sit ab accusatore, non debuisse a fratre
interfici sororem, dicet hic magis a fratre debuisse.

VT NE AB IPSO QVIDEM, QVI FECISSET, IN DVBIVM VOCARETVR. Vt
negare non posset quod admisisset, quod haec uictoriam Romanam
lugeret.

EX IVDICIORVM PERTVRBATIONE. Quoniam non erat occisa iudicio,
quae occisa est.

29. REMOTIO EST CRIMINIS, CVM EIVS INTENTIO FACTI, QVOD AB
ADVERSARIO INFERTVR, IN ALIVM AVT IN ALIVD DIMOVETVR. Ἐννοηματικὴ
definitio. Haec tertia species adsumptivae qualitatis remotio
criminis dicitur, quae definita est sic: cum intentio facti
remouetur uel in alium uel in aliud. Ipsa autem remotio nunc rei
est, nunc causae; sed, si causa remouetur, uel in hominem
remouetur uel ab homine. Causae remotionem in hominem docuit per
exemplum de legato Rhodiorum; causae remotionem in rem in eodem
exemplo ostendit, cum dixit 'Mortuo quaestore si legatus uiaticum
non accepisset'. Verum praecepta tradidit quibus uteretur
accusator, cum argueret eum qui causam facti in hominem
remoueret. Et est primum ut accusator eum defendat in quem culpa
remouetur, sed, si hoc non potuerit, dicat hoc iudicium aliud
esse, illud aliud. Deinde dicat unicuique suum esse officium;
hunc non oportuisse peccare, illum reum esse posse; non debere
coniungi defensionem huius cum illius accusatione. Haec in
remotionis partibus integris complendis accusatoris sunt.
Defensoris autem haec; primum ut quaecumque accusator ex aliis
constitutionibus argumenta fecerit, soluat; deinde accuset eum
cuius causa peccasse se dicit; deinde doceat se aliter facere non
potuisse nec debuisse: non potuisse ex utilitatibus partibus,
non debuisse ex honestatis; de [p. 286 Halm] utroque autem in
deliberatiuo genere tractauit. Deinde dicet a se omnia facta
esse, quae facere potuerit; percurret omnia uitae suae
praeteritae dicta, facta, consilia, ut probet suam non fuisse
culpam, cum hoc non impleuerit. Cum uero causa non in hominem,
sed in rem remouetur, omnia eadem praecepta accusatoris et
defensoris erunt, excepta uel accusatione hominis, in quem
remotio fit, uel defensione. Rei remotio cum fit, dedit exemplum
de adulescente qui porcum tenuit; remouet enim a se factum et
dicit non suae fuisse potestatis facere uel non facere. Hic
nascitur illud nouum, ut fiat remotio rei non in hominem, sed ab
homine, et existat constitutio ab accusatore, cum dicitur 'quod
fecisti, non tu facere debuisti'. Exemplum dedit de praetore,
qui, cum consules deberent, ad arma populum conuocauit. Hic
praecepta dat, uti exprimamus quid cuiusque sit potestatis, quid
officii, ex utilitatis partibus et honestatis, et ut hoc probemus
exemplis. Deinde adiungit locos communes, si qui esse possunt,
indignationis aut conquestionis, ut uterque sibi pro suis
partibus sumat. IN ALIVM AVT IN ALIVD DEMOVETVR. Aut in personam
aut in rem. DE VTROQVE DISTINCTIVS.

Et de honesto et de utili.

30. SIN NON IN HOMINEM CERTVM, SED IN REM ALIQVAM CAVSA
DEMOVEBITVR. Hucusque in personam, nunc in rem causa remouetur.
ACCVSATIONE ALTERIVS ET CVLPAE DEPVLSIONE DEMPTA, CETERIS
SIMILITER VTI LOCIS OPORTEBIT. Dempta depulsione reliqua talia
perseuerent in rem, qualia fuerunt in personam.

IPSIVS AVTEM REI FIT REMOTIO, CVM ID QVOD CRIMINI DATVR. Nunc
remotio rei: nam supra causae docuit remotionem et in hominem et
in rem; sed remotio rei tantum in hominem fit, et fit duobus
modis. Nam nunc remotio fit rei ab eo qui reus est, nunc remotio
fit rei ab eo qui accusator est; quod erit nouum, ut status ab
accusatore nascatur. ATQVE IN HOC GENERE. Remotivae
constitutionis, ubi tantum res, non causa remouetur.

31. CONCESSIO EST, PER QVAM NON FACTVM IPSVM PROBATVR AB REO, SED
VT IGNOSCATVR, ID PETITVR; CVIVS PARTES SVNT DVAE, PVRGATIO ET
DEPRECATIO. Quarta species est in adsumptiva qualitate concessio;
hanc definit ita, cum non factum purgamus, sed ut ignoscatur
petimus. Hanc partitur in duo, in purgationem et deprecationem;
et purgationem definit ita, cum non factum purgamus, sed
uoluntatem. Id fieri dicit tripliciter, si aut imprudentes
faciamus aut casu aut necessitate. Imprudentiae dat exemplum de
uitulo immolato, item casus de eo qui hostias praesto non habuit
ad diem certum, item necessitatis de rostrata naui in portu, ubi
non licebat, inuenta. Haec tria exempla idcirco iuncta posuit,
quia eorum omnium similis praeceptio est. Namque ut et in
superioribus, ita et hic primum coniecturaliter agendum ab
accusatore, ut id quod reus negat se uoluntate fecisse, consilio
factum doceat ac uoluntate; deinde subiungat finitiui Status
tractatum, qui, ut supra docuit, quadruplex est; definitio
breuis, adstructio definitionis, et tertio loco, [p. 287 Halm] si
adserit, deductio est definitionis ad speciem; si uero non
adserit, separatio definitionis a specie; quarto loco fit
destructio definitionis partis aduersae. Verum hic omissa
destructione definitionis partis aduersae reliqua tria
complebuntur, ut breuiter definiat casum, imprudentiam,
necessitatem; deinde adiungat adprobationem definitionis per
exempla; tertio loco separet a definitione quod reus fecit et id
ostendat esse dissimile quod sit eius facinus non ignorabile, non
fortuitum, non necessarium. Demonstrabit post haec potuisse
uitari, potuisse prouideri; et id doceat quemadmodum, deinde
adiungat accusator alteram definitionem, per quam nomina alia
supponat imprudentiae casui necessitati, inertiam neglegentiam
fatuitatem. Post haec illud adicit, uti excutiamus, ne forte
necessitas habuerit turpitudinem; ut disputari possit mori melius
fuisse ne tantam turpitudinem subiremus. Post haec dicit
adiungendum esse tractatum de iuris et aequitatis natura, de qua
et in negotiali qualitate tractatum est, et maxime in absoluta
iuridiciali. Quae duae qualitates solis uidentur distare
temporibus; nam rerum tractatu eodem continentur. Post haec dicit
adiungenda exempla, si tamen facultas dabit, in quibus doceamus
simili de causa nescio quibus ueniam non esse concessam, et
adiungamus illis magis fuisse tribuendam. Postremo ex partibus
deliberationis turpe et inutile doceamus esse concedi, et magnum
periculum futurum, cum tanta res admissa sit, si non fuerit a
iudicibus uindicata. Contra haec defensor conuersione utetur
horum, maxime autem ut defendat uoluntatem et augeat quod
uoluntati fuit impedimento, et doceat nihil amplius se potuisse
facere quam fecit. Deinde inducat locum communem 'uoluntatem
spectari oportere'; deinde conquestionem 'cum culpa careat, se
adfici supplicio; communem hominum esse infirmitatem'. Loci uero
communes accusatoris hi sunt: 'in eum qui confitetur', et alter:
'peccandi licentiam tribui, si non de facto, sed de uoluntate
quaeratur'. Defensoris conquestio est de calamitate, quod non
culpa sua, sed ui maiore peccarit; alter locus de fortunae
potestate et infirmitate hominum, tertius locus 'animum, non
euentum considerari'. Post haec exempla atque tractatus admonet
quod in omnibus exemplis supra positis leges sunt. Vnde
necessario incidunt tractatus etiam legales; sed hoc negat esse
mirandum, quod causarum genera quaedam simpliciter explicantur,
quaedam coniuncta sunt. Vnde qui omnia praecepta cognouerit,
quidquid perspexerit in exemplo, translatione locorum necessaria
persequetur. Nam cum hic et leges sint, necessario quae legum
praecepta sunt, complere debemus, de quibus post dicetur. Nunc
tantum ea praecepta posuit, quae concessioni, de qua tractatus
est, conuenirent; si quid res ipsa dabit facultatis, coniecturam
induci ab accusatore oportet, ut dicat accusator per coniecturam
aut prudentem fecisse, aut non casu fecisse aut non necessitate,
sed uoluntate fecisse.

32. ATQVE TVM EX HIS LOCIS. Iuris atque aequitatis natura.

ET QVASI IN ABSOLVTA IVRIDICIALI PER SE HOC IPSVM AB REBVS
OMNIBVS SEPARATIM CONSIDERARE. Quoniam conuenit negotiali
absoluta qualitas tractatu [p. 288 Halm] rerum et distat
tantummodo tempore, quia negotialis de futuro iusto agit,
absoluta de praeterito.

33. SI AVT IN HIS AVT IN ALIIS EXEMPLIS SCRIPTI QVOQVE
CONTROVERSIAM ADIVNCTAM VIDEBIT. Hoc praecepto ostendit incidere
semper legales posse controuersias constitutionibus
principalibus, nec aliquando legales Status pose existere
principales.

34. DEPRECATIO EST, IN QVA NON DEFENSIO FACTI, SED IGNOSCENDI
POSTVLATIO CONTINETVR. Secunda pars concessionis deprecatio est.
Hanc definit ita: cum non factum defendimus, sed aperte ueniam
postulamus. Hoc autem actionis genus non frequenter incurrit in
iudiciis, sed in senatu aliquotiens et apud populum; datque
exemplum uel Quinti Numitorii uel Syphacis, ubi aperte, nulla
alia constitutione, uenia postulata sit. Subiungit praecepta,
primo eius qui ut ignoscatur postulat: ut sua beneficia
commemoret, si qua habuerit in uita praeterita, et ea doceat esse
maiora quam sit factum unde reus est; deinde maiorum suorum
beneficia ostendat; deinde dicat se non odio neque crudelitate
fecisse quod fecerit, sed stultitia aut alicuius impulsu; deinde
polliceatur se alicubi profuturum; deinde ostendat se
consanguineum magnis ac principalibus uiris uel amicum; deinde
amplitudinem suam et uoluntatis et generis et eorum uoluntatem
ostendat qui de se iudicent, et omnia quae personae amplitudinem
honestatemque demonstrant, sed haec cum conquestione potius quam
cum adrogantia. Post haec debet adiungere exempla, in quibus
doceat aut simili de causa ignotum multis aut maiora delicta
concessa; deinde doceat se in potestate item fuisse et id
ignouisse quam plurimis. Postremo ipsum peccatum extenuare
debebit et comparare: propter paruum admissum se hominem tali
honore supplicio adfici non oportere, quo adficiuntur ceteri qui
maiora committunt; haec confirmare locis communibus, qui ad
captandam misericordiam in primo libro uidentur expositi. Sed
contra hunc qui dicit, primum maleficium augebit; deinde dicet
nihil imprudenter factum, crudeliter et inimice omnia; ipsum
inmisericordem, inmitem, superbum, inimicum semper fuisse, amicum
numquam futurum; et si beneficia protulerit ille qui ueniam
petit, is qui contra dicit docere debebit causa aliqua, non
beniuolentia praestita, aut aliud maius postea consecutum, aut
hoc malo beneficia superiora deleta, aut leuiora beneficia
maleficiis, aut, ut honor habitus est benefactis, pro maleficio
poena sumatur; deinde ut per locum communem dicat turpe esse et
inutile ignosci; deinde optatum fuisse ut reus aliquando fieret
et nunc non uindicari; postremo cogitare debere girali animo
circa eum fuerint et quali odio. Loci communes eius erunt,
indignatio maleficii et alter, ut eorum misereatur qui fortuna,
non malitia peccauerunt.

[p. 289 Halm] NAM ET IN SENATV DE SYPHACE DIV DELIBERATVM EST.
Ita hic docet postulatam esse ueniam per deprecationem. NAM
SEMPER ANIMO BONO SE IN POPVLVM FVISSE NON TAM FACILE PROBABAT,
CVM CONIECTVRALI CONSTITVTIONE VTERETVR. Ita excludebatur eius
coniectura, quia factum negabatur, quod erga populum Romanum bono
animo fuisset, et relinquebatur sola deprecatio.

36. QVONIAM ERGO IN GENERALI CONSTITVTIONE TAM DIV PROPTER EIVS
PARTIVM MVLTITVDINEM COMMORAMVR. Omnes quattuor constitutiones
cum suis speciebus exposuit; supererat iam de controuersiis
legalibus disputari, sed quoniam partitus qualitatem species ei
duas dederat, iuridicialem et negotialem, ipsamque rursus
iuridicialem diuidens in absolutam et adsumptivam species ei duas
dederat, iuridicialem ipsam ita definierat ut in ea aequi et
iniqui natura aut praemii aut poenae ratio quaereretur. Aequi et
iniqui natura in omnibus exposita est supra tractatibus circa
omnes species iuridicialis; unde nunc necessario admonet de
poenae ac praemii ratione esse tractandum, quod multa existunt
genera causarum ex praemii petitione, similiter et poenae. Nam
Cicero de praemio tantum loquitur; nos tamen et ad poenae
actionem, ratione tradita, praeceptum de praemio per
similitudinem transferemus. 'Petuntur', inquit, 'praemia et apud
iudices et in senatu et in aliquo consilio'. Hic admonet, quod
'in senatu' dixit, ne quis arbitraretur de deliberatiuo dicendi
genere sumptum esse tractatum, cum de iudiciali genere dicendi
omnis tractatus haberetur. Hoc, inquit, neminem moueat, quoniam
et apud senatum, licet sententiae dictio sit, quod dicendi genus
deliberativae conuenit, tamen iudiciale genus dicendi est
aestimandum, cum et in senatu licet de probando homine
improbandoque tractetur. Et omnino, inquit, ista tria genera
causarum forma quadam et primo genere distant; altiore et
pleniore intellectu implicita sibi et conexa suis partibus
continentur.

37. NAM ET APVD IVDICES DE PRAEMIO SAEPE ACCVSATORVM QVAERITVR.
Accusatoribus lege praemia dabantur, hoc ipso, quod accusabant.
Exemplum dat Tullius: "nullo praemio adducti"; item "non enim
spolia Gai Verris concupiui".

ID NON, SI PER SENTENTIAE DICTIONEM AGITVR, DELIBERATIVVM EST.
Deliberativam sic definierat, ut diceret: CVM RES POSITA IN
CONSVLTATIONE CIVILI HABET IN SE SENTENTIAE DICTIONEM. Ergo cum
agitur in senatu de homine probando uel improbando, non
deliberativa exinde dicenda est, quia habet sententiae dictionem,
sed iudicialis causa magis, quia de homine probando
improbandoque tractatur. NVNC DE PRAEMIIS CONSIDEREMVS. Hinc dare
praecepta incipit quae seruanda sunt, cum praemium postulamus;
quod solum supererat de constitutione iuridiciali tractata, ut
natura aequi et recti aut praemii aut poenae ratio quaeratur. Dat
exemplum, in quo praemium postulatur, de eo qui [p. 290 Halm]
triumphum petit; post quod exemplum admonet neque hic neque in
deprecatione nos facta intentione et depulsione et nata
quaestione aut rationem inquirere aut depulsionem rationis, sed
ipsam esse iudicationem, quae sit quaestio. In deprecatione hoc
modo 'oporteatne adfici poena', in praemii petitione ‘oporteatne
dari praemium'. Diuidit ergo dicenda in praemii petitione in
quattuor: in beneficia, in hominem, in praemii genus, in
facultates, quibus singulis partes certas ipse supponit, simulque
docuit locos communes, quos tantum in his partibus quattuor
habemus in praemio aut in facultatibus. Reliquae enim duae partes
adfectus tenent, et possunt audientes publicae rationis praemium
et facultas plurimum commouere.

39. AC DE CONSTITVTIONIBVS QVIDEM SATIS DICTVM EST; NVNC DE HIS
CONTROVERSIIS QVAE IN SCRIPTO VERSANTVR DICENDVM VIDETVR.
Constitutiones rationales esse status et in primo docuimus et
ipsas esse principales. Hoc quemadmodum compleremus in dicendo,
superiore tractatu docuit; sed quia sunt praeterea genera
controuersiarum, quae uersantur in scripto, quae incidunt
constitutionibus, quae ipsa quinque sunt, necessario etiam de his
dat praecepta. Sunt autem controuersiae quinque, ambiguitas,
scriptum et uoluntas, leges contrariae, ratiocinatio et
definitio. Scripti autem controuersia est cum in quocumque
scripto nascitur controuersia, ut in legibus, testamentis,
pactis, edictis et ceteris, quae in scriptura sunt. Ergo
principalis est ambiguitas, quia ita ordinem fecit, cuius
definitio adhibita est: 'cum quid senserit scriptor obscurum sit,
ideo quia duas aut plures res significat'. Huic exemplum dedit,
ut heres daret uasa caelata uxori quae uellet. Quoniam, ut
diximus, constitutiones non sunt, sed incidentes sunt
controuersiae, non constituit quae sit intentio, quae depulsio,
neque quae ratio et refutatio rationis et quae iudicatio sed
continuo dat praecepta quae sunt parti utrique communia. Sunt
autem haec: primum ut negemus ambiguum et doceamus locutionis
ipsius consuetudinem, deinde ut superiora uerba et inferiora
consideremus ex quibus colligamus quae sit uera sententia; deinde
excutiamus personam eius qui scripsit, ut ex ceteris dictis
eius, factis, scriptis, animo atque uita, quid senserit possit
intellegi; deinde excutiamus omne scriptum, ne in aliquo uerbo
aut nos adiuuet aut impugnet aduersarios; deinde dicendum id quod
aduersarius intellegat minus commode fieri quam quod nos
intellegamus. Huic praecepto exemplum dat: MERETRIX CORONAM
AVREAM NE HABETO; SI HABVERIT, PVBLICA ESTO. Hic enim tractari
potest non bene sentire eum qui publicandam dicit esse
meretricem, quod publicae meretricis nullus exitus, nulla
administratio, hoc est nullum quodammodo uectigal, in auro uero
[p. 291 Halm] publicando magnam esse utilitatem. Post haec
adiungit utilitatis praeceptum, quanto utilior res aut honestior
praetereatur si id intellectum fuerit quod aduersarius
interpretatur. Hoc autem apertius fiet, si quod nos interpretamur
doceamus honestum, utile, necessarium. Sed quoniam scripti
controuersiam, sicuti supra docuimus, potest esse et in
testamento, et hoc exemplum dedit. Potest autem esse et in lege;
adiecit praecepta, si ambiguitas fuerit in lege, uti quaeramus ne
forte, quod aduersarii intellegant, alia lege cautum sit, deinde
uti dicamus quemadmodum scribi oportuisset, si id sentiret, quod
aduersarii dicunt, ille qui scripsit. Huius praecepti et
argumenti de themate supra posito sumpsit exemplum, ut doceat:
scriptor, si heredi consulere uellet, ut ea uasa daret quae illi
commodum erat dare, non adscriberet 'quae uellet'. Hoc enim non
adscripto, quae heres uellet, ipsa daret; nunc quia adscripsit,
utrique eorum cautum uoluit, quia hoc non adscripto consuluisset
heredi. Ergo concludit praeceptum huiusmodi in causis nos ita
debere tractare: 'hoc modo scripsisset, illo uerbo usus esset,
hoc non esset, isto loco uerbum posuisset aut non posuisset'.
Deinde adiungit praeceptum, uti quaeramus quo tempore scriptum
sit quod scriptum est, quia ex hoc intellegitur uoluntas
scriptoris; deinde quasi deliberativae modo tractandum quid
utilius, quid honestius sit; esse autem locos communes utrique
parti, si quid per amplificationem dici possit.

40. QVOD ILLIVS REI NEQVE ADMINISTRATIO, quam aduersarius dicit.

NIHIL ENIM PROHIBET FICTAM EXEMPLI LOCO PONERE. Fictam materiam,
id est theticam legem sine certa persona.

41. DEINDE SI IN LEGE ERIT EX AMBIGVO CONTROVERSIA, non in alia
aliqua scriptura. ALIA IN RE CAVTVM ESSE DOCEAMVS. Id est,
quomodo tu intellegis. PERMVLTVM AVTEM PROFICIET ILLVD
DEMONSTRARI. Adiungit aliud praeceptum esse considerandum,
quemadmodum scribi oportuisset ab eo qui scripsit, si sic
sensisset quemadmodum dicit aduersarius.

42. EX SCRIPTO ET SENTENTIA CONTROVERSIA CONSISTIT. Legales
controuersiae quinque sunt, quae extra constitutiones tractatus
suos habent; ex his Tullius primam tractauit ambiguitatem,
scriptum et uoluntas nunc explicatur. Scriptis autem omne
accipere debemus quidquid aut in legibus aut in testamentis aut
in edictis aut in omnibus scriptis intellegitur. Hoc definiuit
ita: cum alter utitur uerbis quae scripta sunt, alter scriptoris
sententiam interpretatur et ad id quod scriptum est adiungit.
Idem tamen qui sententia utitur, duplici modo adserit sententiam
scriptoris: aut enim semper dicit scripti eius unum eundemque
esse sensum, aut ad tempus et ex euentu accipi oportere id quod
sensit ille qui scripsit. Dat exemplum quemadmodum unum et idem
[p. 292 Halm] semper intellegatur in sententia scriptoris, cum
heres secundus institutus interpretatur se heredem esse iustum,
siue natus filius esset, ut is heres esset qui natus fuerat, siue
natus non fuisset, ut alios nullus esset quam ipse, qui secundus
est institutus. Hanc sententiam unam memorat et semper eandem
esse. At uero cum sententia scriptoris ita exponitur, ut ex facto
aut ex euentu ad tempus interpretanda sit, docet omnes sub
qualitate adsumptiva partes in hoc genere contineri; in qua
compensatio est aut relatio crirninis aut remotio aut concessio.
In his enim omnibus speciebus adsumptivae qualitatis necessario
lex praecedit; quae cum scriptum habeat, habebit et sententiam,
quam is qui ea utitur, dicit ad tempus adcommodari. Dat exempla
et docet non ad idem spectare in his exemplis sententiam
scriptoris, sed ex tempore semper intellegi. Post haec subiungit
praecepta quibus uti debet is qui scriptum defendit, hoc est is
qui scripto se tuetur. Sunt autem haec: laudes scriptoris,
communis locus in quo docetur nihil ab iudicibus spectari
oportere nisi scriptum, et magis, si legitimum scriptum sit;
tertio loco debet inducere factum ab aduersario, deinde postea
comparare cum scripto id quod factum est; deinde dicere quod
iudex in legem iuratus sit; deinde interrogare, quid sit quod ex
aduersa parte dicatur; modis autem uariis interrogare modo
iudicem, modo aduersarium, modo ipsum se cum admiratione
interrogare, et interrogare haec, utrum scriptor negetur esse
sic, quemadmodum loquitur, an ab aduersario aliud factum sit quam
dicatur, an contra dici nihil possit; deinde concludere, cum
scriptum ita sit et ab aduersario factum et ita factum non
negetur, quod summa stultitia sit contra dicere. Deinde recitatio
sequitur ipsius scripti frequens et comparatio facti cum
scripto, uario modo, nunc ad te ipsum ut redeas, nunc ad iudices
ista tractes. Sed ad iudices cum dicitur, ostendendum est, quid
sequi iudices debeant,'quod duabus de causis fit ut sit apud
iudices dubitatio, si aut obscure scriptum sit aut aduersarius
aliquid neget; at hic utrumque manifestum esse, unde iudices
parere legi oportet, non interpretari legem.

Post haec subiunguntur ea, quae contra eum dicuntur, qui utitur
sententia. Et quoniam supra diximus: 'sententia aut idem semper
spectat aut ad tempus accommodatur', si idem spectare dicitur
sententia, ille qui scripto nititur dicit non oportere nos de
uoluntate quaerere, cum scriptum exstet, quod indicium est
uoluntatis; deinde incommodum esse si hoc instituatur, ut ab
scripto recedatur; nam nec scriptores ratum futurum credent esse,
<si> sibi debebunt interpretari habere quod scripserint, et
iudices iudicium incertum sequentur, si a scripto coeperint
discedere; deinde dicere magis uoluntatem eum sequi qui scripta
defendat quam eum qui interpretetur; certius enim indicium est
uoluntatis [p. 293 Halm] ipsum scriptum. Haec aduersus eum qui
sententiam semper ad idem spectare dicet. Sin autem ad tempus
adcommodari sententiam dicet aduersarius, debet ille qui scripto
nititur, negare iustum esse ut, cum aliquis se contra legem
fecisse fateautur, adserat causam uel temporis uel euentus uel
aliam similem. Deinde debet dicere semper accusatorum fuisse, ut,
cum crimen intenderent, facti causam adferrent; nunc reorum esse
ut cum fecerint, quod non licebat, facti sui adferrent causam.
Post haec tres locos debet adserere qui pro scripto nititur; sunt
autem hi, nulla in lege causam contra scriptum accipi, in hac
lege non accipi, hanc causam minime accipi. Haec, uti dixi, debet
adserere; ac primum illud, ‘in nulla lege causam accipiendam
esse’ habebit haec praecepta, quod scriptori neque ingenium
defuit ad inuenienda omnia neque sermo ad proferenda; si aliquid
excipiendum putaret, esse consuetudinem scriptoris excipere. Hoc
probabit, si recitet leges, quae habent exceptionem. Erit autem
uehementius, si eius ipsius scriptoris aliam legem recitet aut in
ipsa lege aliquod caput inueniat, quod excipiat. Deinde quasi
per definitionem inducere, quoniam nihil aliud est causam
accipere nisi legem tollere, idque fieri si causa accipiatur,
quae extra legem est, id est extra scriptum. Deinde, omnibus
peccandi licentiam dari, si causa semper accipiatur, et iudicibus
errorem inici, cum a scripto recesserint et semper causas
sequantur, quae scriptae non sint; omnes ciues quid agant
ignoraturos, si ex suo quisque consilio agat et causam legi
adplicet. Postremo hos locos inducet: quod omnes actus rei
publicae legibus exerceantur, quod hi iudicent qui a negotiis
suis absint, quod iurent in uerba certa, quod nullus excusationem
aut aliquam causam reperiat, qua, cum teneatur ad iudicandum,
abesse possit, nisi si eandem causa utatur quae sit in ipsis
legibus instituta; quod si omnes legibus teneantur, iniquum esse
aduersarios non teneri. Deinde per argumentationem illam quae
inductio nominatur, explicare an permittant iudices ad legem addi
eam causam qua se tuetur aduersarius; quod si ipsi non
permittant, an, etiam si uelint ipsi addere, populus sinat; si
neque ipsi neque populus permittant addi causam, iniquum esse ut
hodie ita iudicent, quasi iam causa legi uideatur adscripta;
indignum esse derogari legi aut abrogari legem aut ex aliqua
parte mutari. [derogari est in uituperationem uenire, abrogari
totam penitus tollere, tertium uero est, cum pars aliqua
commutatur et uertitur] Deinde adiungere populum hodie nihil
scire; iniquum esse ut illo inuito et ignaro aliquid de legibus
iudicetur; esse certum ferendae legis tempus; quod si aliqui hanc
legem ferat, scire se uelle, ut si aliquid sit captiosum
aduersariumue, contra dicat; turpia esse et inutilia haec, quae
aduersarii dicunt. Nunc legem, qualiscumque sit, debere seruari;
post populo, si displiceat, licentiam commodari, ut uel abroget
uel corrigat legem. Deinde postremo loco concludet neminem
permissurum fuisse de populo, ut [p. 294 Halm] aduersarius hanc
causam adderet legi, etiam si sine alicuius periculo hoc fieri
possit.

TVM SEMPER IDEM SPECTARE ET IDEM VELLE DEMONSTRABITVR. Semper hoc
esse in hac lege, quod senserit scriptor, ut quod nos sensisse
scriptorem dicimus, id est, ad quam sententiam scripta uerba
accommodamus, ipsa semper sit, neque aliquo tempore mutetur, ne
existat aliquando diuersa. Interdum, inquit, is qui se sententia
defendit, contra scriptum sic dicit: hoc sensisse scriptorem, ut
non semper idem sit quod sensisse dicitur, sed pro tempore, pro
euentu sit alia atque alia sententia; et his duobus praeceptis
supponit exempla.

SEMPER AD IDEM SPECTARE, HOC MODO. Vnius partis uel praecepti et
tractatus exemplum.

QVAM IN SVAM TVTELAM VENERIT. Intra annos quattuordecim, quibus
impletis potest facere testamentum.

CVM EO QVI EST HERES. Secundus scilicet, et tunc heres, si filius
ante quam in suam tutelam ueniat moriatur.

IN HOC GENERE NON POTEST HOC DICI. Quod interpretatur, scripti
semper eandem esse sententiam, non ad tempus accommodari.

QVA FRETVS ILLE QVI CONTRA SCRIPTVM DICIT. Id est secundus, qui
secundus de numero factus heres ab adgnatis scripto ab hereditate
summouetur: quia secundus scriptus cum sit, non nato filio
secundus non est. QVAE IN OMNE FACTVM IDEM VALEAT. Non quod
supra, sed hic pro tempore, ut quid fiat lex senserit. CVM PROPE
MVROS HOSTES CASTRA HABERENT. Probauit hucusque compensativam
subesse interpretatae uoluntati contra scriptum, cum uoluntas
spectatur ex tempore; subiungit et relationem subesse. TVM
REMOTIO CRIMINIS. Adiungit item et remotionem criminis subesse
interpretatae uoluntati contra scriptum, cum uoluntas mutatur, ut
ad tempus sit; supponit etiam quartam speciem adsumptivae, id
est concessionem ei subesse. TVM CONCESSIO PER PVRGATIONEM. Quia
concessio et in purgationem et in deprecationem diuiditur, sed
deprecatio non subest. Purgationem cum speciebus suis subicit.
QVARE AVT ITA SENTENTIA INDVCETVR. Redit ad conclusionem duorum
praeceptorum supra positorum, cum uoluntatem interpretamur contra
scriptum.

43. SCRIPTVM ERGO IS QVI DEFENDIT. Hinc incipient praecepta
quibus uti debeat is qui se defendit scripto. QVID FACTVM SIT. Ab
eo scilicet qui ex legis uerbis arguitur.

QVID IVRATVS IVDEX. Id est, in quam rem iuratus iudex sedeat, hoc
est, in leges sedeat iuratus.

SI NEVTRVM NEGET. Id est, aut scriptam esse legem aut hoc se
fecisse.

44. [p. 295 Halm] CONTRA AVTEM DICETVR. Ab eo qui se contra
istum, qui scripto nititur, uoluntate defendit. Sed huic nunc
locos dat, non quo ad eius partes iam transierit, uerum ut
intellegamus, contra quos locos eius qui se uoluntate defendit
respondere possit. AVT CAVSA ADSVMPTIVA INFERETVR. Quoniam, cum
ad tempus uoluntas scripti accipienda ostenditur, necessario per
adsumptivae qualitatis speciem argumenta sumuntur. SI ALIVD
SENSISSE SCRIPTOR, ALIVD SCRIPSISSE DICATVR.

Prima pars, qua utitur is qui se uoluntate defendit, contra quam
nunc praecepta dat scriptori.

SIN CAVSAM ADFERET IS QVI A SENTENTIA STABIT. Secunda pars, qua
utitur is qui se uollintate defendit, contra quam nunc praecepta
dat scriptori. SIN CAVSAM ADFERET IS QVI A SENTENTIA STABIT.
Dictus primus locus est ab eo qui scripto nititur, per partes
suas; qui per praecepta sequitur, secundus locus est, in quo
ostenditur, si in ceteris legibus causa accipiatur, in hac lege
causam accipi non oportere. Hoc ut probari possit, demonstrandum
est, quod lex uel scriptum quodlibet ad res maximas, utilissimas,
honestissimas, religiosissimas pertineat, unde inutile, turpe,
nefas esse doceatur legi tam diligenter scriptae non obtemperari.
Deinde docendum quod omnia cauta in hac lege sint et prospecta
et excepta, quae excipienda, prospicienda cauendaque uidebantur.
Subiungitur tertius locus, in quo docetur hanc causam accipi non
oportere. In quo, quoniam aduersarius, qui contra scriptum dicet,
aliqua aequitate se tuetur, laborandum est, uti doceat is qui se
scripto defendit illud aequum non esse, quod aduersarius dicit;
quo loco bene tractato, ut doceat aequum non esse, effici ut et
non oporteat concedere aduersario. Nam superiores loci hoc
agebant, quasi non liceret id fieri quod aduersarius uellet; hic
autem locus, ut dixi, in quo docetur aequum non esse quod
aduersarius dicit, demonstrabit et non oportere audiri, cum
iustum non uideatur esse quod dicit. Deinde descendendum erit ad
adsumptivae qualitatis species per tractatus ab eo qui scripto
nititur, uti per ea praecepta quae supra data sunt compensationis
et relationis, remotionis, concessionis, explicet locos partis
suae qui <scripto> nititur contra eum qui se uoluntate defendit,
supponendo causam ex locis adsumptivae qualitatis; deinde
rationes adferendae sunt et causae, quare aut in lege aut in
testamento ita scriptum sit quod scriptum est, ut ex hoc modo non
scripta tantum defendere, uerum uoluntates interpretari uideatur
ille qui scripta defendit.

PRIMVM NVLLA IN LEGE VLLAM CAVSAM. Praecepta partitionis, quibus
uti debeat is qui se scripto defendit. PRIMA PARS HIS FERE LOCIS
CONFIRMABITVR. In nulla lege causam accipi oportere.

45. DEINDE ITEM QVAERERE. Hoc totum per inductionem, ut ex eo
quod conceditur, id quod non conceditur concludatur.

SECVNDA PARS EST, IN QVA EST OSTENDENDVM. Secunda pars incipit de
partitione eius qui contra sententiam scriptum defendit. SI QVID
IGITVR EX HAC QVIPPIAM ACCVSATVR DEROGET. Id est aequitate. [p.
296 Halm] Quoniam ille qui se sententia defendit, contra scriptum
aequitatem debet adserere, necessario is qui se scripto
defendit, debet rursus detrahere aequitati.

47. CONTRA SCRIPTVM AVTEM QVI DICET, PRIMVM INDVCET EVM LOCVM,
PER QVEM AEQVITAS CAVSAE DEMONSTRETVR. Nunc tractatus est eius
qui uoluntate se tuetur contra scriptum, quod supra tractatum
est. Is inducet primum locum aequitatis, ut ostendat quae et
qualis sit illa causa quam adhibet per interpretationem legis;
deinde adsumptivae partis cuiusque praecepta seruabit dicens:
'hoc quidem scriptum in lege est, sed ego feci, ut prodessem',
uel reliqua, quae adsumptivae sunt qualitatis, ut facta ipse sua
enumeret et exequatur, deinde tres illos compleat locos ex
aduersa parte, quibus usus est is qui scripta defenderat; hic ex
contrario doceat in omnes leges accipi causas, et in hanc legem
accipi debere, et hanc causam accipi debere; [in omnes leges
accipi causas] <...> 'iniquum aliquid constituet; ut omnia
supplicia culpae et malitiae uindicandae causa constituta sint;
nunc se nihil malitiose fecisse; ipsum scriptorem, si hodie
praesens esset, factum suum probaturum, aut, si ipse hoc ageret,
facturum fuisse; hac de causa uiros bonos electos et dignitate et
aetate, ut non scripta legis recitarent, sed interpretarentur;
ipsum legis scriptorem non barbaris hominibus ac stultis
commisisse scripta sua. Nam si hoc crederetur, diligenter cuncta
exequeretur; nunc quaedam posuisse ex quibus etiam non scripta
cognosci possunt per intellectam uoluntatem. Postea dicendum est
quid fieri potuisset aut quid accidere potuisset; in quibus causa
cum conlocatur, ostenditur recedendum fuisse a scriptis propter
uel necessitatem uel honestatem; omnes leges comprehendere omnia
non posse quae uelint exprimere uel excipere, sed esse
naturaliter in legibus cunctis tacitas exceptiones. Deinde locum
hunc debebit exequi; quod neque sermo hominum neque scriptum
aliquod plane se exprimat aut eloquatur uoluntatem, sed semper
spectari ex scriptis reliqua quae in uoluntate intellegi possunt.
Deinde utilitatis et honestatis partes explicandae sunt, in
quibus docebimus quid nos fecerimus et quid aduersarii uelint, ut
nostrum utile, aduersariorum inutile demonstretur. Deinde locum
communem debemus inducere: non litteras sequi nos oportere, quae
et tenues et obscurae sunt notae uoluntatis, sed ipsam illam
uoluntatem; deinde inducere definitionem, quid sit lex, et sic
definire ut haec potius uoluntas quam scriptura uideatur,
meritoque iudices hi seruiant legi, qui uoluntatem legis
interpretantur; iniquum esse adfici supplicio eum qui non aperte
contra legem fecerit, sed ex aliqua ratione utilitatis rei
publicae. His rationibus et rebus tres illi loci adprobantur, qui
sunt contrarii superioribus tribus, uti doceamus et accipi
causam in [p. 297 Halm] omnibus legibus, et in hanc legem accipi,
et hanc causam accipi. Praeterea operam dare debemus uti etiam
scriptum ipsum, si quo pacto possumus, conuertamus, ut id
uideatur tenere uerbis quod nos interpretamur, faciamusque tale
aliquid quale supra fecerit qui scripto nititur, ut ad scriptum
adplicet uoluntatem. Sic hic qui uoluntate nititur, in scripto
debet aliquid inuenire quod interpretetur a se, quod conueniat
uoluntati. Id faciet si ambiguum aliquid in scripto inuenerit,
aut per collectionem ex eo quod scriptum est, id quod scriptum
non est ostenderit; sic fieri ut, cum leue nescio quid in scripto
inuenerit, tamen, cum aequitatem ostenderit in sua causa esse,
plurimum proficiat; et subducet aduersario argumentum suum, in
quo ille posuit 'scripta tantum iudices sequi debere', cum et hic
docere coeperit in scripto esse aliquid quod prosit ei uoluntati
quam interpretatur. Postremi sunt loci communes, qui sumi
poterunt ex partibus adsumptivae qualitatis, quod supra diximus.
Verum erit proprius locus eius qui scripta defendit leges ex se
intellegi debere, non ex utilitate interpretantium'. At uero
erunt alii loci communes eius, qui se uoluntate defendit; leges
in consilio scriptoris esse et utilitate communi'; deinde
'indignum esse aequitatem litteris premere et urguere, cum
aequitas magis in uoluntate cernatur'.

EX HIS LOCIS. Quos tres in partitione supra posuit.

48. ET ACCIPI CAVSAM, ET IN HAC LEGE ACCIPI, ET HANC CAVSAM
ACCIPI. Repetit per anacephalaeosin in conclusione tres illos
quos in partitione poni locos dixit et pro scripto et contra
scriptum. AVT EX SCRIPTO NON SCRIPTVM ALIQVID INDVCERE: id est
syllogistice tractare. CVM AEQVITATE CAVSA ABVNDABIT, NECESSARIO
MVLTVM PROFICIET. Fit et hic conclusio, ut et is qui uoluntate se
defendit, operam det ut ipsum scriptum pro se faciat, uel
ambiguo aliquo reprehenso uerbo, uel ceteris, ut non uoluntate
tantum sed etiam scripto niti uideatur; quemadmodum illi ipsi
supra qui se scripto defendit ita praeceperat ut non sola uerba
amplecteretur, sed etiam scriptoris ostenderet uoluntatem.

LOCI AVTEM COMMVNES CETERIS EX ADSVMPTIONIS PARTIBVS IN VTRAMQVE
PARTEM CONVENIENT. Vt aut remoueat aut compenset aut referat aut
concedat.

49. EX CONTRARIIS AVTEM LEGIBVS CONTROVERSIA NASCITVR. De
legalibus controuersiis tertia est quae ex contrariis legibus
constat; nam dicta est ambiguitas, dicta etiam controuersia, quae
constat ex scripto et uoluntate. Contrariae uero leges nunc duae
sunt, nunc plures, nunc una, si duplex est, quamquam etiam una
simplex facere leges contrarias potest. Vna duplex facit leges
contrarias, cum una pars nititur legis parte, altera rursus alia
legis parte dimicat et repugnat. Apud rhetores est ista
controuersia: 'rapta raptoris mortem aut indotatas nuptias
optet', ut rapta una parte nitatur ac dicat mortem se optare
debere raptatoris, altera nuptias inducat ac fiant leges [p. 298
Halm] contrariae ex duplici parte legis.

Item una lex contrarias leges facere potest, hoc modo, cum lex
est 'uir fortis petat praemium quod uolet', et duo adulescentes
falii fortiter fecerunt; petunt praemii nomine unus ut pater,
reus qui factus fuerit proditionis, ante iudicium liberetur,
alter petit ut agatur iudicium. Ita ex una lege, diuersa
petentium uoluntate, leges contrariae esse dicentur. Verum his
omissis Tullius definit quid sint leges contrariae; deinde ponit
exemplum de eo qui tyrannum occiderit, ut praemium accipiat;
deinde alteram legem proponit, ut tyranno occiso quinque proximi
familiae interfaciantur; deinde reliqua praecepta dat communiter
in utramque partem. Etenim cum ambae lege nitantur, quae
praecepta data fuerint uni parti, ad alteram partem, quae etiam
ipsa lege nitetur, praecepta eadem transferuntur; eritque utrique
parti hoc principale, ut suam legem laudet, aduersarii uituperet
et reprehendat. Erit ergo tractatus talis, utra utilior lex sit,
utra honestior, utra magis necessaria, utra ad res plures
pertineat, utra ad maximas, utra lex posterior sit - melior enim
quae posterior -, utra lex iubeat, utra permittat - nam iubet
'desertor capite puniatur', permittit 'adulterum cum adultera
liceat occidere', - deinde utra lex poenam constituat ei qui non
obtemperet, utra maiorem poenam; deinde utra lex iubeat, utra
uetet. In eo enim quod iubetur et permittitur quasi unum genus
sit; contrarium est in eo quod uetatur. Verum in eo quod
imperatur et permittitur, est diuersitas, quam supra posuit, cum
illic sit necessitas, hic utendi uoluntas; at his duobus
contrarium est, quod uetatur, ut 'infamis ne militet', ut
'impudicus ne contionetur'. Maior autem est auctoritas legis quae
uetat, quam illa quae imperat. Omnis enim lex, quae uetat,
fortior propterea, quia corrigit illam, quae aut permittit aut
imperat. Etenim cum omnem hominem ad contionem uenire liceat et
sit haec lex, quae quasi permittit, haec, quae uetat 'infamis ne
contionetur', corrigit illam legem qua aut iubetur aliquid aut
permittitur. Deinde considerandum utra lex de parte constituta
sit, utra de omni uel re uel actu; utra lex specialiter scripta
sit, utra generaliter. Melior enim quae de specie descripta est,
non communiter; et est communiter, ut 'hominem occidere ne
liceat', specialiter 'uirum fortem occidere ne liceat', et alia
huiusmodi. Deinde considerandum ex qua lege statim fieri aliquid
aut non fieri necesse sit, et ex qua sit aliqua tarditas. Nam est
tarditas, ut in illa lege: legatus intra diem tricensimum
proficiscatur'. Haec omnia cum dicta fuerint, operam dare debet
una quaeque pars, quae pro lege sua nitatur, uti doceat legem
suam et iustam esse et apertam, aduersariorum uel iniustam uel
obscuram uel ambiguam; aut ratiocinatione colligi quod uelint
adhibere aliquam definitionem aduersarii, ut intellegi possit,
quid in lege sit; in nostra autem lege omnia esse manifesta.
Deinde debemus adiungere uoluntatem, ut ad scriptum uoluntas
quoque interpretata consentiat; dare etiam operam ut
aduersariorum lex contrariam habeat uoluntatem. Et si fieri
potest, aduersariorum legis ita est interpretanda sententia, [p.
299 Halm] uti paene etiam ipsa lex aduersariorum per sententiae
interpretationem pro nobis facere uideatur, ut ambae leges
nostrae sint partis: una nostra per scriptum, aduersariorum per
uoluntatem. Postremi sunt loci communes, qui in legibus
contrariis sumi possunt ex utilitate et honestate legis
cuiuscumque.

EA MAXIME CONSERVANDA PVTETVR, QVAE AD MAXIMAS RES PERTINERE
VIDEATVR. Praeceptum hoc est: comparandas leges esse, ut, cum
inter se duae uel tres discrepent leges et seruari non possint
ambae, quia discrepant, ea maxime conseruetur quae sit in
comparatione utilior, honestior, magis necessaria.

50. Ex RATIOCINATIONE NASCITVR CONTROVERSIA.

Ratiocinatio syllogismus dicitur; controuersia legalis est; habet
tractatum, cum ex eo quod scriptum est, id quod scriptum non
est, colligitur. Cicero ait: 'cum ex eo quod uspiam sit, ad id
quod nusquam est scriptum, uenitur'. Et habet modos suos, quibus
comprehendatur, uel simile cum colligimus ex maiore, uel cum
consequens. Sed haec in Marcomanno exempla sunt posita; dat
exemplum Cicero de eo qui damnatus parricidii in carcere
testamentum fecerit. Nulla quidem lex facere testamentum prohibet
eum qui damnatus sit parricidii, sed sunt aliae leges quae multa
facere prohibent parricidii reum et damnatum; ex quibus
colligitur etiam hoc, faciendi testamenti illum non habuisse
potestatem. Item multae leges sunt testamentorum faciendorum ex
quibus iterum colligitur, hunc faciendi testamenti potestatem non
habuisse. Tractatus uero habet et locos argumentorum tales:
primum ut scriptum laudemus et confirmemus; deinde conferamus cum
eo facto quod colligimus ad scriptum: deinde ut simile esse
doceamus; deinde ut, si illud aequum sit, hoc quoque aequum esse
iudicemus ; deinde ut dicamus, cur de hoc scriptum sit, cum de
alio scriptum non sit, quod quasi manifestum fuerit ex eo, quod
scriptum est, etiam id quod scriptum non sit, et idcirco a
scriptore legis praetermissum esse uideatur; deinde doceamus in
multis legibus multa praeteriri, sed accipi haec, ac si non sint
praeterita, ex his scilicet quae scripta sunt. Haec dicit qui
utitur collectione. Qui contra pugnat, ante omnia laborare debet
ut similitudinem tollat et dicat aliud esse in eo quod scriptum
est, aliud in eo quod admissum est, ac propterea esse dissimile
et non debere accipi ex eo quod scriptum est id quod non scriptum
est, cum sit multa distantia. Dissimilitudinis autem partes hae
sunt quae et similitudinis, de quibus in primo libro expositum.
Addere praeterea etiam poterit is qui contra collectionem
nititur, uti et ipse utatur aliqua collectione; quod si ei
contigerit, isdem argumentis utetur quae supra dedimus ei qui
utitur collectione. Sin autem non poterit uti, hoc aget, ut
ostendat scriptum solum considerari [p. 300 Halm] oportere;
periclitari iura omnia, si similitudines accipientur; nihil enim
esse paene, quod non alteri simile esse uideatur. Postremo loci
communes sunt ab eo qui utitur ratiocinatione: extra scriptum per
coniecturam id quod scriptum non est, accipi oportere; deinde
neminem posse scriptura complecti uniuersa; illum tantummodo bene
scribere legem, qui quaedam contingat ex quibus alia, quae
praeterit, intellegi possint. Loci uero communes contra eum qui
collectione nititur isti sunt; coniecturam non esse firmum
argumentum, sed esse diuinationem; deinde stulti esse scriptoris
non omnia quae cauenda sunt in lege conscribere.

HIS, QVI IN EO LOCO SINT, ADIMAT POTESTATEM. Neque so permittat,
sed ut quasi permissio esse uideatur, collectio fit ex aliis.

51. DEFINITIO EST, CVM IN SCRIPTO VERBVM ALIQVOD EST POSITVM,
CVIVS DE VI QVAERITVR. Subiungit postremam legalem controuersiam,
quam definitionem nominauit; quae nullo distat a constitutione
rationali nisi quod uerbum in lege positum uel in scriptura
aliqua cum definitur quid significet, quid sit, tunc fiet legalis
definitio. Supponit exemplum de his qui nauem suam dicunt, quod
unus incubuerit gladio, alter remum imperitus gubernandi
tenuerit, gubemator in scapham fugerit; hi cum contendant cuius
nauis sit, ex lege initium capiunt controuersiae. Quaeritur tamen
uerbum, quod in lege positum est, quid sit nauis; deinde quid
sit flauem deserere et quid sit in naui remanere. Haec sola
discretio est data inter definitionem legalem et constitutionem,
id est rationalem statum. Praecepta autem dicendi eadem
reseruabimus quae supra sunt posita, ut definiamus et cetera quae
praecepit. NVNC EXPOSITIS HIS ARGVMENTATIONIBVS QVAE IN
IVDICIALE CAVSARVM GENVS ACCOMMODANTVR, DEINCEPS IN DELIBERATIVVM
ET DEMONSTRATIVVM ARGVMENTANDI LOCOS ET PRAECEPTA DABIMVS.
Finitis omnibus praeceptis quae dari poterant ad omnes
constitutiones et ad omnia genera controuersiarum, quae in
legibus sunt dumtaxat in iudiciali genere causarum, transit
Tullius ad deliberativam causam et ad demonstrativam, non quo
alia praecepta esse possint deliberativae et demonstrativae, quam
fuerunt supra in iudiciali genere dumtaxat in constitutionibus.
Nam pari modo coniectura, finis et ceterae constitutiones et
omnia genera controuersiarum uersantur in deliberatiuo et
demonstratiuo, quemadmodum in iudiciali. Vnde non alio modo
dicenda sunt in iudiciali et alio in ceteris, sed eadem ubique
dicendi praecepta seruabuntur; uerum tamen, quoniam, <quod> in
primo libro docuit et hic admonet, fines suos certos habent
genera ista controuersiarum, necessario propter fines alia
quaedam praecepta et alia quaedam argumenta tradenda sunt, de
quibus nunc tractabit. Finem habet iudicialis causa aequitatem,
deliberativa finem habet utilitatem, ut Aristoteli placet, ut
Ciceroni, utilitatem et honestatem; demonstrativa finem habet
honestatem. Ergo propter fines quasi alia argumenta sunt
necessaria [p. 301 Halm]; aliud enim cogit in tractatu praeter
constitutionem quamlibet ille qui aequitatem cupit iudicibus
persuadere, aliud ille qui ostendere cupit honestatem, aliud qui
ostendere uult utilitatem. Vnde ipsius utilitatis et honestatis
praecepta danda sunt, quae et deliberativae causae uidentur et
demonstrativae propter fines proprios conuenire; et poterat
quidem supponere exempla deliberativae per singulas
constitutiones, hoc est, ut doceret [incidere] in deliberativa
coniecturam, finem et reliquas constitutiones, item in
demonstrativa; sed quoniam res aperta est, dicere praeteriit, ne
rem satis claram dum apertiorem per exempla uult reddere,
obscuriorem exemplorum diuersitate fecisset.

52. RERVM EXPETENDARVM TRIA GENERA SVNT, PAR AVTEM NVMERVS
VITANDARVM EX CONTRARIA PARTE. Deliberativae causae et
demonstrativae fines esse dixit utile et honestum. Verum est
quiddam honestum quod purum solum et per se honestum est, aliud
uero honestum quod habet mixtam utilitatem; quod idcirco honestum
dicitur, quia semper in copulatis rebus nomen a meliore parte
componitur; ut demonstrativam causam cum intellegamus habere
laudem et uituperationem, quidam tamen hanc eandem causam a parte
meliore, sicuti diximus, laudativam esse dixerunt. Ergo cum
honestum nunc per se solum sit, nunc sit aliud quod iunctum est
et utilitati, tamen etiam hoc honesti nomine nuncupatur. Sunt
igitur tria quae expetuntur; honestum purum, honestum cum utili,
et ipsum utile purum ac separatuni. Item tria erunt genera rerum
uitandarum; inutile purum, et illud inutile cum turpi, deinde
etiam turpe solum. Honestum autem quasi genus est, quod quidem et
alio nomine dicitur uirtus; et scientia honestum est, item
ueritas; honestum hoc propter se expetitur. Est aliud, quod hac
natura et hac ui est, ut propter fructus aliquos expetatur, ut
est pecunia. Item est quiddam medium et dignitate et fructu alio
expetendum, ut amicitia, gloria et cetera huiusmodi. Sed his
tribus expetendis, hoc est honesto, utili et illi tertio quod
mixtum est, adiunguntur duo ad tractatum necessaria, necessitudo
et adfectio, de quibus postea plenius disputabitur. Atque
honestum ipsum, quod propter se expetitur, cum in duas partes, ut
diximus, distributum sit, prius tractat de eo ipso quod purum
est, nullo utili sociato. Quam diximus esse uirtutem, hanc
diuidit in partes quattuor: prudentiam, iustitiam, fortitudinem,
temperantiam. Et definit prudentiam eique tres species subiungit,
memoriam, intellegentiam, prouidentiam, quae ratione temporum
constant. Nam praeteriti temporis est memoria, praesentis
intellegentia, futuri prouidentia; has similiter definit. Item
definit iustitiam secundam uirtutem; ei subicit partes similiter
tres, naturalem iustitiam, consuetudinis iustitiam, legitimam
iustitiam; easque similiter definit et dat exempla. Subiungit
tertiam uirtutem, quam appellat fortitudinem; hanc definit et ei
subicit partes quattuor, magnificentiam fidentiam, patientiam,
perseuerantiam, quas item definit, sicuti omnia.

[p. 302 Halm] Quarta postremo subiungitur uirtus, quae
temperantia dicitur, et ei partes supposuit tres: continentiam,
clementiam, modestiam, quas partes definit ita, ut omnia
superiora. Quibus explicitis aperte docuit id solum quod propter
se expetitur et quid sit et quale sit. Verum cum honestum hoc
intellegamus esse, quod propter se expetitur, non propter aliquod
emolumentum, quod ipsum utique uirtus est, quoniam incidebat
quaestio, an uirtus, id est honestum, propter se expeteretur
(Epicurei enim dicunt uirtutem expeti ipsam propter uoluptatem),
huius quaestionis cum latior uideretur esse tractatus, distulit
et negauit ad hoc institutum debere sociari, ubi tantum praecepta
traduntur, non rerum disputatio continetur. Nam primo in genere
quae sunt, honesta appellantur: uirtus, scientia, ueritas, quae
nullam ob utilitatem, sed propter se expetuntur.

53. VERITAS EST, PER QVAM EA, QVAE SVNT AVT FVERVNT AVT FVTVRA
SVNT, DICVNTVR. Hucusque naturam et iustitiam cumque his quae
naturaliter iusta sunt, explicauit; nunc ea docebit cum partibus
suis, quae per consuetudinem iusta sunt. Iustitiam enim esse
triplicem uoluit, naturalem, consuetudinis, id est morum, legum.

54. LEGE IVS EST, QVOD IN EO SCRIPTO, QVOD POPVLO EXPOSITVM EST.
Hucusque iustitiam consuetudinis [dixit], nunc incipit legum.

FIDENTIA EST, PER QVAM MAGNIS ET HONESTIS IN REBVS. In honestis
actibus fidentia est, ceterum in maus confidentia. Nam MVLTVM
IPSE ANIMVS IN SE FIDVCIAE CERTA CVM SPE CONLOCAVIT, ut est
illud: "Turne, sui merito si qua est fiducia forti". NEQVE AD HOC
NOSTRVM INSTITVTVM PERTINET. Epicurei enim et ipsam uirtutem
dicunt propter se non expeti, sed propter uoluptatem, quae sectae
Epicureorum est. Hoc utique reuincendum, sed quia longioris
tractatus est et alterius operis [rhetorica enim nunc exponitur],
ideo et hic dicere praetermisit. PROPTER SE AVTEM VITANDA SVNT.
Docuit honestatem sequendam, subiungit uitandam turpitudinem; sed
turpitudo in his est quae contraria sunt uirtutibus. Fidentia,
ut supra posuit, uirtus est; huic contraria est diffidentia; et
audacia uitanda, parique modo inter uirtutes et contraria media
inueniuntur quae licet uicina sint uirtutibus, tamen uitanda
sunt, ut uitantur ipsa contraria. Haec autem, quae uicina sunt,
nunc ita sunt ut certum nomen teneant, nunc ita, ut uocabulum non
habeant. Fidentiam diximus esse uirtutem, diffidentiam uitium;
at id quod fidentiae uicinum est, habet nomen, quod appellatur
audacia. Item religio uirtus est, inreligiositas uitium; atque
religioni uicina, uitium tamen, superstitio nominatur, quae etiam
ipsa est uitanda. Sed haec, ut dixi, media uel uicina habent
nomina: nam sunt aliqua, quae non [p. 303 Halm] habent, ut
iustitia cum uirtus sit, iniustitia uitium, punire hostes etiam
uictos uicinum iniustitiae est; tamen quia parcendum uictis est,
uitium est aliquando, cui rei non est uocabulum, ut asperitas aut
crudelitas [superstitio, audacia].

55. SVNT IGITVR MVLTA, QVAE NOS CVM DIGNITATE, TVM FRVCTV svo
DVCVNT. Docuit quae propter se expetenda sunt; itemque propter se
uitanda, quae honesta pura nominauit; nunc docet illa quae mixta
sunt et habent partem honestatis, partem uero utilitatis, quae
tamen etiam ipsa honestatis nomine appellauit; sunt autem gloria,
dignitas, amplitudo, amicitia. Haec definiuit, in quo simili
modo amicitiam docet esse honestatem quidem mentis, sed cum
aliqua utilitate sociatam; loquitur enim de amicitia ciuili, quae
utilitate non caret. Deinde partes eius amicitiae enarrat et
causas; postremo adiungit illud tertium, uti separatam utilitatem
e suis partibus doceat, cum illa ipsa commoditas honestate
carens perspicitur uel in re publica uel in singulis ciuibus.
Haec autem in re publica nunc ad uires pertinet ciuitatis, nunc
ad ornamentum; quae ipsa tamen in utroque utilitas nominatur. Sed
uires nomine appellat incolumitatis; ornamentum potentiam esse
dicit, ut sint partes utilitatis duae, incolumitas et potentia.
Post haec tractat, quod Graeci appellant δυνατόν , Latini 'quod
fieri possit aut non possit'; in quo etiam illud docet quod his
uicinum est, 'et quid facile fieri possit'. Prope enim fieri non
posse creditur, quod cum magna difficultate conficitur. Haec sunt
de tribus, hoc est de honesto puro sine utilitate, dein de mixto
cum utilitate, tertio de sola utilitate.

56. VTILITAS AVTEM AVT IN NOSTRIS REBVS AVT IN CORPORE POSITA
EST. Hucusque de honesto cum utili, nunc de sola utilitate
disseritur. QVONIAM ERGO DE HONESTATE ET DE VTILITATE DIXIMVS,
RESTAT, VT DE NECESSITVDINE ET ADFECTIONE PERSCRIBAMVS. Honestati
et utilitati supra positae atque tractatae duas res necessario
dixerat adtributas, necessitudinem et adfectionem; de his nunc
praecipit ac necessitudinem illam docet esse quae neque mutari
neque ab exitu suo flecti possit, an adfectionem uero quae ex
tempore aut negotiorum euentu aut hominum administratione saepe
mutatur, ut res non tales sint quales esse consuerunt. Ac
necessitudinem, quae prima est, in duo diuidit, ut nunc
necessitas sit, quae aliter exitus suos habere non possit, sed
sua cogat effecta sine ulla exceptione; dicit esse alteram
necessitatem, ubi fieri aliter possit cum aliquid admittitur.
Postremum causae genus [p. 304 Halm] demonstratiuum est, quod
adiungit. Dat praecepta quibus laudes uituperationesque
tractelltur, id est quibus locis. Ac primum dicit eosdem locos
esse laudi et uituperationi, quos in primo libro t et illud
iudicialis causae, hoc est omnia adtributa personae. Partitur
tamen breuiter laudes et uituperationes per animi res et corporis
et extrinsecus: animi uirtutes artes, scientiae, uel contra
uitia; corporis totius uel in partibus, pulchritudo, ualetudo,
integritas et cetera huiusmodi, extrinsecus sunt patria,
parentes, cognati, amici, magistratus, diuitiae et cetera
huiusmodi. Postremum praeceptum dat in laude et uituperatione:
non tam nos considerare debere quid corporis sit, quid sit
extrinsecus, quam quid sit in animo. Omnia enim uel laudanda uel
uituperanda non rebus externis, non rebus corporis, sed animo
metiuntur.

57. SIN ALIQVAE RES ACCIDENT DIFFICILES. De possibilitate dicit.

QVASDAM SIMPLICES. Vt aliter omnino fieri non possint.
KASILINENSES SESE DEDERE HANNIBALI. Nisi uellnt se fame perire.
Ergo hic exceptio: Kasilinum uenire in Hannibalis potestatem. Hic
aliter omnino fieri non potest. TVNC ADIVNCTO. Vbi exceptio.

NISI PROPTER ALIQVAM CAVSAM. Ita non est necessitas in ciuili
quaestione illa, quae sine condicione est. PARITER AVTEM EX HIS
MVLTAS ESSE RES. Id est necessitudines.

NAM OMNI TEMPORE ID PERTINEBIT. Id est exceptio ipsa.

58. AC SVMMA QVIDEM NECESSITAS VIDETVR ESSE HONESTATIS. Duo sunt
quidem, honestum et utile, sed utili cum duo subiaceant,
commoditas et incolumitas, quasi tria effecta sunt; uerum
honestas praeponenda, secundo loco habenda incolumitas, tertio
commoditas.

PROINDE VT QVAEQVE RES SIT. Aut honestatis aut incolumitatis.

AT NON EO CONSILIO QVO ARISTIPPVS. Vt sociorum cadauera
tempestatibus liberaret.

59. LAVDES AVTEM ET VITVPERATIONES. Demonstrativa, quae
supererat, sola tractatur per honestatem; quae demonstrativa
partes habet duas, laudem et uituperationem.

Vtrumque tamen ex attributis personae tractatur.

