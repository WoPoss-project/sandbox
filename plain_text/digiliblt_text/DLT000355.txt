digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De nuptiis Philologiae et Mercurii

Martianus Capella

Correzione linguistica: Elena Ghringhelli

Codifica XML: Elena Ghiringhelli

2016 digilibLT, Vercelli

Fonte: Martiani Capellae De Nuptiis Philologiae et Mercurii,
Libri I-II, a cura di Lucio Cristante, traduzione di Luciano
Lenaz, commento di Lucio Cristante, Ireneo Filip, Luciano Lenaz,
con un saggio inedito di Pietro Ferrarino, Hildesheim 2011
(Bibliotheca Weidmanniana, 15). Edizioni di riferimento per i
singoli libri: I,III,V,VIII ed. Willis (BSB B.G. Teubner
Verlagsgesellschaft,1983); II ed. Lenaz (Liviana Editrice, 1975);
IV, VI ed. Ferré (Les Belles Lettres, 2007); VII ed. Guillaumin
(Les Belles Lettres, 2003); IX ed. Cristante (Editrice Antenore,
1987).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Liber I  

1.

     «Tu quem psallentem thalamis, quem matre Camena
     progenitum perhibent, copula sacra deum,
     semina qui arcanis stringens pugnantia uinclis
     complexuque sacro dissona nexa foues,
     namque elementa ligas uicibus mundumque maritas
     atque auram mentis corporibus socias,
     foedere complacito sub quo natura iugatur,
     sexus concilians et sub amore fidem;
     o Hymenaee decens, Cypridis qui maxima cura es
     – hinc tibi nam flagrans ore Cupido micat –,
     seu tibi quod Bacchus pater est placuisse choreas,
     cantare ad thalamos seu genetricis habes,
     comere uernificis florentia limina sertis
     seu consanguineo Gratia trina dedit:
     conubium diuum componens Calliopea
     carminis auspicio te probat annuere».
     


2. Dum crebrius istos Hymenaei uersiculos nescio quid inopinum
intactumque moliens cano, respersum capillis albicantibus
uerticem incrementisque lustralibus decuriatum nugulas ineptas
aggarrire non perferens Martianus interuenit dicens: «quid istud,
mi pater, quod nondum uulgata materie cantare deproperas et ritu
nictantis antistitis, priusquam fores aditumque reseraris
ὑμνολογίζεις? Quin potius edoce quid apportes, et quorsum
praedicta sonuerint reuelato». «Ne tu – inquam – desipis
admodumque perspicui operis ἐγέρσιμον noscens creperum sapis ?
Nec liquet Hymenaeo praelibante disposita nuptias resultare? Si
uero concepta cuius scaturriginis uena profluxerint properus
scrutator inquiris, fabellam tibi, quam Satura comminiscens
hiemali peruigilio marcescentes mecum lucernas edocuit, ni
prolixitas perculerit, explicabo».

3. Cum inter deos fierent sacra coniugia procreationis undique
numerosae, liberique praeclues ac nepotum dulcium aetheria
multitudo et inter se quodam caelicolarum complexu ac foedere
potirentur, praesertimque potissimos conubialis bearet adiectio,
idque deditum mundo loquax triuiatim dissultaret humanitas,
poetaeque praecipue Oeagrium citharistam secuti caecutientisque
Maeonii suauiloquam senectutem epica uulgo lyricaque pagina
consonarent nec aliquid dulcius Ioui inter aetherias uoluptates
una coniuge loquerentur, hisque accederet promptior fides, quae
suadente aruspicio grandaeuos pontifices in testimonium conuocat,
cum quid Iuppiter hominum uotis trepida curarum ambage suspensis
multa implacabilis hostia denegaret, exorata eius matrona
prouenire, et quicquid ille exprompta sententia, Parcarum pugillo
asseruante, dictauerit, delenitum suadae coniugis amplexibus
iussuque remouere;

4. nec solum superum regem attestabatur uxorium, idque etiam Diti
propositum, idque Portuno, certumque esse Gradiuum Nerienis
Neriae coniugis amore torreri (Aesculapio quoque non dispar
affectio) similique persuasione transduci Ope coniuga Cybeleque
permulsa maestissimum seniorem deorum (Ianusque Angeronam utraque
miratur effigie); nam reginam tantum marito dependisse
Memphiticam, ut obsita luctu perpetuo numquam eum contenta sit
inuenire.

5. Hac igitur fama hisque deorum alternis amoribus motus
concitusque Cyllenius, simulque quod cunctorum affectiones et
thalamos, dum paret pluribus, conspicatur, uxorem ducere
instituit. In quam sententiam mater illum anxia, cum annua
peragratione zodiaca eam in Pliadum numero salutaret, impulerat,
praesertimque quod palaestra crebrisque discursibus exercitum
corpus lacertosis in iuuenalis roboris excellentiam toris uirili
quadam amplitudine renidebat, ac iam pubentes genae seminudum eum
incedere chlamydaque indutum parua, inuelatum cetera, umerorum
cacumen obnubere sine magno risu Cypridis non sinebant.
Rationabili igitur proposito constituit pellere caelibatum.

6. Itaque pro industriae dignitate, quam conueniret accipere,
cuncta merito longae deliberationis alternat. Nam Sophian ipse
miro quidem cupiebat ardore, quod prudens sanctaque sit
intemeratiorque cunctis pulchriorque uirginibus, sed quod sororis
eius collactea et indiscreto amica foedere uideretur perindeque
ad innubas ipsa quoque transisse, eam in Palladis iniuriam non
placuit coaptari. Non dispar illum formae desiderabilis grataque
luculen<ti>tas in Manticen quoque succenderat; nam et nobilitas
generis illam (quippe Pronoeae maior est filiarum) et praeuidum
perspicacis prudentiae commendabat ingenium. Sed ipsis diebus
forte immensi amoris impatientia ultro iuuenem consecuta Apollini
fuerat copulata.

7. Uoluit saltem Endelechiae ac Solis filiam postulare, quod
speciosa quam maxime magnaque deorum sit educata cura; nam ipsi
Ψυχῇ natali die dii ad conuiuium corrogati multa contulerant.
Ιuppiter quippe diadema, quod Aeternitati, filiae honoratiori,
detraxerat, capiti eius apposuit. Iuno quoque ex purgatioris auri
splendente uena addiderat crinibus sociale uinclum. Tritonia
etiam interula resoluta ricinio strophioque flammarum instar e
cocco atque ipso sacri pectoris ac prudentis amiculo uirginem
uirgo contexit. Delius quoque, ut ramale laureum gestitat,
diuinatrice eadem coniecturalique uirga uolucres illi ac fulgorum
iactus atque ipsius meatus caeli siderumque monstrabat. Vranie
autem praenitens speculum, quod inter donaria eius adytis Sophia
defixerat, quo se renoscens etiam originem uellet exquirere,
clementi benignitate largita. Lemnius quoque faber illi
insopibilis perennitatis igniculos, ne caligantibus tenebris
nocteque caeca opprimeretur, incendit. Omnes uero illecebras
circa sensus cunctos apposuit Aphrodite; nam et unguentis oblitam
floribusque redimitam halatu pasci fouerique docuerat et melle
permulserat et auro et monilibus inhiare membraque uinciri
honorationis celsae affectatione persuaserat. Tunc crepitacula
tinnitusque, quis infanti somnum duceret, adhibebat quiescenti.
Praeterea ne ullum tempus sine illecebra oblectamentisque
decurreret, pruritui subscalpentem circa ima corporis apposuerat
uoluptatem. Sed uehiculum ei ac uolatiles rotas, quis mira posset
celeritate discurrere, tradiderat ipse Cyllenius, licet eam auri
compedibus illigatam Memoria praegrauarit. His igitur Ψυχὴν
opimam superis ditemque muneribus atque multa caelestium
collatione decoratam in conubium Arcas superiorum cassus optabat.
Sed eam Uirtus, ut adhaerebat forte Cyllenio, paene lacrimans
nuntiauit in potentiam pharetrati uolitantisque superi de sua
societate correptam captiuamque adamantinis nexibus a Cupidine
detineri.

8. Super his igitur uirginum thalamis dum eum deliberatae sortis
blandimenta frustrantur, nec facile quaepiam praeterea, quae
congrua paritate Tonantis nurus deligeretur, occurrit, amplius
deliberandum suggerit Virtus, neque eum sine Apollinis consilio
quicquam debere decernere aut fas ab eius congressibus aberrare,
cum zodiaca eum hospitia praemetantem numquam abesse menstrua
praecursione permitteret. Igitur constitutum ubicumque locorum
frater esset adiretur.

9. Ac tunc uolatilem uirgam, uti secum mundi penita permeare
aetheriosque recessus irrumpere parili celeritate posset, Virtuti
de more permittit. Ipse pedibus talaria nectit aurea, et nunc in
fanis, quibus aut uaticinia obliquis fundebantur ambagibus aut,
denuntiata pecudum caede fissiculatis extorum prosiciis, uiscera
loquebantur, quibusque solitus sortitus excedere uel logia
personare, sagaci eum inuestigatione disquirunt.

10. Sed his adytorum fastigiis specubusque uiduatis absque lauri
arentis paucis admodum foliis uittisque semiuulsis, quas in
Cumano antro post Sibyllam tinearum morsus cariesque carpebant,
nihil eius potuit inueniri. Per aerios etiam tractus, quibus
formare solitus et uolucrum diuersos meatus et oscinum linguas et
praepetis omina pennae, frustra incassumque disquiritur. Iam
pridem quippe offensus contamine monendorum dedignatur “augur”
Pythius nuncupari. Item eum in Helicona, Delon Lyciamque
sectantur; sed alibi lauros primores arentesque ederas, alibi
cariantem tripodem crepidasque situ murcidas praesagiorumque
interlitam memoriam reppererunt.

11. Tandem Fama nuntiante cognoscunt quod Phoebo gaudet Parnasia
rupes. Licet inde quoque ad Indici montis secretum obumbratumque
scopulum nube perpetua posterius migrasse perhibebant, tamen
Cirrhaeos tunc recessus et sacrati specus loquacia antra
conueniunt. Illic autem circumstabat in ordinem quicquid imminet
saeculorum, Fortunae urbium nationumque, omnium regum ac totius
populi. Videbantur aliae transacti cursus emenso fugientes;
consistebant aliae sub conspectu, adueniebantque quamplures,
atque ita nonnullis eminus uanescebat disparata prolixitas, ut
uelut fumidae caligationis incredibilis haberetur aura. Inter
haec mira spectacula Fortunarumque cursus motusque nemorum etiam
susurrantibus flabris canora modulatio melico quodam crepitabat
appulsu. Nam eminentiora prolixarum arborum culmina perindeque
distenta acuto sonitu resultabant; quicquid uero terrae confine
ac propinquum ramis acclinibus fuerat, grauitas rauca quatiebat.
At media ratis per annexa succentibus duplis ac sesqualteris nec
non etiam sesquitertiis, sesquioctauis etiam sine discretione
iuncturis, licet interuenirent limmata, concinebant. Ita fiebat,
ut nemus illud harmoniam totam superumque carmen modulationum
congruentia personaret.

12. Quod quidem exponente Cyllenio Virtus edidicit etiam in caelo
orbes parili ratione aut concentus edere aut succentibus
conuenire. Nec mirum quod Apollinis silua ita rata modificatione
congrueret, cum caeli quoque orbes idem Delius moduletur in Sole,
hincque esse quod illic Phoebus et hic uocitetur Auricomus;

13. (nam Solis augustum caput radiis perfusum circumactumque
flammantibus uelut auratam caesariem rutili uerticis imitatur),
hinc quoque Sagittarius, hinc quoque Vulnificus, quod possit
radiorum iaculis icta penetrare.

14. Demonstrabat praeterea Virtuti Cyllenius amnes quosdam
caelitus defluentes, quos transeundos esse perhibebat, ut ad deum
ipsum, quem reperire cura est, peruenirent. Verum eosdem amnes
diuersicolor fluentorum discrepantium unda raptabat; quippe
primus diffusioris ac prolixi ambitus gurges liuentis aquae
uolumine nebuloso atque algidis admodum pigrisque cursibus
haesitabat. Interius alius lactis instar candidaeque lucis mitis
omnia quietusque motu undas uoluebat argenteas. Tertius uero
nimio rubroque igne rutilantes festinataque rapiditate
praecipites fragososque cursus anhela sulphureus celeritate
torquebat. Qui hunc sequebatur auratus ac fulgidus et flammis
coruscantibus rutilans; sed diuersitate fluminum, utrimque
coniunctus quibusdam riuulis intermixtis, quantum pensabat
moderatio, temperabat. Verum interior illo electro purior
resplendebat amnis, quem praeter ceteros Fortunarum ille
consistens populus appetebat, quarum alias eius odor et halatus
illexerat, alias lenis undae canori permulsere modulatus; gustum
autem haustumque quamplures ex eodem dulcissimo gurgite
sitiebant. Nec deerant, qui eadem foueri abluique lympha ac se in
illam iacere cupiebant. Praeterea duo restrictiores ac sinu
ambituque paruo raptabantur interius, quorum uterque pro aliorum
uicinia et confinio coloratus exiguum proprii saporis haustum
multa mutabilis admixtione traxere. Nam alter nimia celeritate
festinus ac plerumque consistens relabensque ferebatur; alius
uero quandam undarum originem gestans flexuosisque anfractibus
errabundus spumabat cunctis seminibus fluentorum.

15. Hi igitur cursus discoloris amnes praedictas rerum
nationumque Fortunas immensis primo sinibus ambiebant. Tunc
diuersa undarum uiolensque rapiditas singulas quasque peruadens
improuisa ui per decliuis aluei praecipites lapsus rapidis
turbinibus pertrahebat, ita ut alius easdem plerumque alteri
transfunderet fluuio, et quam ille exercitam longa collisione
uexarat, alter aut ripae redderet aut amne mersaret. Non tamen
Fortunas omnes illi sanguineus aut caeruleus inuolutas gurgites
rapiebant. Plerumque illius lactei praenitens unda repente
correptas eminentis tractus uertice subuehebat; aliquando etiam
sublimatas atque fluctu elatiore suspensas in illum cruentae
similitudinis reiciebat aestum aut in torrentem liuidum uorandas
hiatu piceo despuebat. Alterna igitur permixtione fluuiorum ille
Fortunarum populous agebatur; neque enim ulla prorsus erat, quae
ab omni immunis incursu cunctoque esset gurgite feriata.

16. Denique Virtus secuta Cyllenium dum sola cunctos interrite
transmearet, licet eam magno fragore colliserint, tamen opprimere
non quiuerunt. Tandem trans fluuios, qui ad quoddam Phoebi
spectaculum ferebantur, cum Uirtute Mercurius constiterunt. Ac
tunc Latoium conspicati edito considentem arduoque suggestu atque
in conspectu quattuor urnulas adopertas uicissim atque alternis
inspectionibus enudare, quae diuersa specie metallisque formatae.
Nam una ex ferro, quantum conici potuit, duriore, alia ex
argenti fulgentiore materie, tertia liuentis plumbi fusili robore
uidebatur, at uero proprior deo perlucentis uitri salo
renidebat. Singulae autem rerum quaedam semina elementaque
gestabant.

17. Nam flamma flagrantior et ab ipsius Cecaumenes exanclata
fomitibus ex ferri praedicta anhelabat urna, quae tamen uertex
Mulciferi dicebatur. Alia etiam, quae fuerat ex argenti materie,
praeferebat serena fulgentia et uernantis caeli temperie
renidebat; hanc dicebant risum Iouis. Illa uero metalli grauioris
plena undosae hiemis atque algidi frigoris necnon etiam
pruinarum, haec Saturni uocabatur exitium. At uero sali
resplendentis atque ad ipsius dei dexteram sita, aeris totius
seminibus erat referta; hanc Iunonis ubera memorabant.

18. Ex his igitur urnis deus alternatim, quantum dispositis sat
erat, hauriebat. Nam quotiens orbi complacito uitalis spiritus
salubres ministrabat auras, ex illa argenti clementia aeris
hausti permiscens semina temperabat; cum uero pestem diram
commeritis mortalibus minabatur, aeri similiter anhelos ignes aut
torpentis frigoris uenena miscebat et in affligendum meare
cogebat orbem.

19. Tali dei temperamento Virtus admonita, magisque cum eum
salutaris auras miscere conspiceret, caeci poetae Graium uersum
Mercurio comprobante commemorat:
Φοῖβος ἀκερσεκόμης λοιμοῦ νεφέλην ἀπερύκει,
ex quo pestem fugari posse Mercurius, si uoces prime uestigiis
eius accederent, admonebat; subdendae tamen Clario fidibus
personanti atque inter serta laurigera infularum lubrico
implexoque crine redimito.
20. Talia conserentes ut procul Pythius aduentare conspexit
causamque aduentus primis aspectibus recognouit, throno, quo
insidebat, exsurgens Musas iussit occurrere; quae licet in
Maiugenae officium properare uiderentur, ratis tamen incessibus
mouebantur. Ac tunc germanο in participatum operis consessumque
suscepto prior orsus est Phoebus:

21.

     Anxia cum trepidis nutat sententia rebus,
     fluctuat incertis aut sors ignota futuris,
     consultet mortale genus quodque indiga ueri
     cura facit dubium uel spes incerta fatigat;
     at nobis praescire uacuum est, cunctatio nulla est:
     quod superi uoluere, licet; de pectore fixis
     praeoptare caret, si quod placet atque necesse est.
     Sed tibi quia nondum uenit mansura uoluntas,
     consilium uis ferre meum: sic semper ab omni
     uelle capis socium, faciunt atque addita mentem.
     


22.

     Est igitur prisci generis doctissima uirgo,
     conscia Parrhasio cui fulgent sidera coetu,
     cui nec Tartareos claustra occultare recessus
     nec Iouis arbitrium rutilantia fulmina possunt;
     fluctigena spectans qualis sub gurgite Nereus,
     quaeque tuos norit fratrum per regna recursus,
     peruigil immodico penetrans arcana labore,
     quae possit docta totum praeuertere cura
     quod superis praescire datum. Quin crebrius in nos
     ius habet illa, deos urgens in iussa coactos;
     et quod nulla queat superum temptare potestas,
     inuito scit posse Ioue. Stent ardua magno,
     alterutrum cumulat parilem meruisse iugalem.
     


23. His Apollinis dictis laetabunda Virtus, quod tam excellentis
uirginis suasum uidet esse coniugium, ut nihil amissum ex supra
dictarum duceret dignitate, nomen tamen eius inquirit. Quod ubi
cognouit Philologiam esse, de qua foedus instabat, tanta
gratulatione alacritateque concutitur, ut aliquanto de ingenito
rigore descendens etiam corpore moueretur. Quippe propinquam esse
commemorat et laudatae illius Mantices patronam, in ipsam quoque
Sophian supellectilis multae remuneratione largissimam. Nam
Ψυχὴν incultam ac ferino more uersantem apud hanc asserit
expolitam, ita ut, si quid pulchritudinis ornatusque gestaret, ex
Philologiae sibi cultibus arrogarit, quae ei tantum affectionis
impenderit, ut eam semper immortalem facere laborarit. Nihil
igitur immorandum, quippe cum impiger gerendorum sciat esse
Cyllenius. Sed acceptis Apollinis fatibus respondit ipse
Maiugena:

24.

     Certum est, Lauripotens decusque diuum,
     nostrum ex contiguis uenire pectus
     et quicquid socium ciere numen
     iunctus compererim probare rerum.
     Sed numquam mage uelle disparamus
     et fit collibitum manere iussis,
     quam cum Deliaco meare fatu
     cura atque arbitrio monemur isto:
     hunc quippe ambiguum nefas putamus,
     et quaecumque fuit, perit uoluntas.
     Quocirca officio decentiore
     paret praecluibus libens profatis
     Arcas in thalamos uenire iussus.
     Sed tu, Delie, quo Tonantis exstet
     compar propositum uolensque nutus,
     instes; nam solitus ciere pectus
     et praeuersa uigil monere sensa,
     illum contribuas fauere iussis
     et coeptis sacra fulserit uoluntas.
     


25. Haec dicente Mercurio «Quin potius – inquit Virtus – uterque
uestrum Iouem uoce conciliet. Nam et hic eius consiliorum
conscius et tu praeceptionis arcanus; ille mentem nouit, tu uerba
componis. Phoebo sueuit instante concedere, tibi pectus solitus
aperire. Addo quod uos numquam conuenit disparari, et licet hic
cursor Apollinei plerumque axis celeritate uincatur ac remorata
statione consistens captet Delii festinata praeuertere, tamen dum
consequitur, ita libratus anteuenit, ut cessim plerumque
recursitans gaudeat occupari. Vna igitur uestrum Iouem pia
pignora conuenite. Certum quippe est quod et Phoebeo coniuens
splendore succumbat et cum Stilbonte incedens conubiorum copulis
allubescat».

26. His dictis Virtus praecedentis officio ac Mercurialis uirgae
perflatione concussa in caelum itura sustollitur. Augurales uero
alites ante currum Delio constiterunt, uti quis uellet uectus
ascenderet; nam futura plerumque conformans his presagire
consueuerat. Petaso autem ac talaribus concitatis coepit praeire
Mercurius. Sed scandente Phoebo Musarum pedisecus adhaerensque
comitatus candenti canoraque alite uehebatur.

27. Tum uero conspiceres totius mundi gaudia conuenire. Nam et
Tellus floribus luminata quippe ueris deum conspexerat subuolare
Mercurium, et Apolline conspicato aeria temperies sudis tractibus
renidebat. Superi autem globi orbesque septemplices suauis
cuiusdam melodiae harmonicis tinnitibus concinebant ac sono ultra
solitum dulciore, quippe Musas aduentare praesenserant; quae
quidem singillatim circulis quibusque metatis, ubi suae pulsum
modulationis agnouerant, constiterunt. Nam Vranie stellantis
mundi sphaeram extimam continatur, quae acuto raptabatur sonora
tinnitu,

28. Polymnia Saturnium circulum tenuit, Euterpe Iouialem, Erato
ingressa Martium modulatur, Melpomene medium, ubi Sol flammanti
mundum lumine conuenustat, Terpsichore Venerio sociatur auro,
Calliope orbem complexa Cyllenium, Clio citimum circulum, hoc est
in Luna collocauit hospitium, quae quidem grauis pulsus modis
raucioribus personabat. Sola uero, quod uector eius cycnus
impatiens oneris atque etiam subuolandi alumna stagna petierat,
Thalia derelicta in ipso florentis campi ubere residebat.

29. Interea tractus aerios iam Phoebus exierat, cum subito ei
uitta crinalis immutatur in radios, laurusque, quam dextera
retinebat in lampadem mundani splendoris accenditur, fiuntque
uolucres, qui currum Delium subuehebant, anheli flamm<ant>is
lucis alipedes. Atque idem pallio rutilante ac reserato
stellantis poli limine Sol repente clarus emicuit. Cyllenius
quoque in sidus uibrabile astrumque conuertitur.

30. Atque ita metamorphosi supera pulchriores per Geminos
proprietate quadam signi familiaris inuecti augusto refulsere
caelo, ac mox Tonantis palatium petiuerunt. Qui “postquam
introgressi et coram data copia fandi”, ut uidit Clarius
consortio patrem Iunonis haerentem, quam nouerat suffragari
plurimum ac fauere conubiis, laetus primo omine ipsamque
concilians, in cuius arbitrio positam mariti nouerat uoluntatem
ita mitis affatur:

31.

     Possem minore ambigens fiducia
     solum Tonantem pignoris pro foedere
     bupaeda uixdum uel paterna contremens
     praecepta adire, ni iugata caelitum
     omen pararent prosperum consortia,
     tabensque diuum nunc moneret nexio.
     Iunone thalamos quis rogare conscia
     nollet deorum, cum futura Pronuba
     eadem profecto quaeque suffragabitur?
     Iugalis ergo blanda nutus praestrue
     nostrisque Suada quo allubescat nisibus.
     


32.

     Te nunc parentem principemque maximum
     fatumque nostrum (quippe Parcarum chorus
     humana pensat, tuque sortem caelitum,
     tuumque uelle est ante praescientias,
     ac mente gestas quicquid instabit deis,
     cuiusque nutu gignitur necessitas,
     futura cuius illigat decretio,
     instatque quicquid uelle uel serum potes)
     te, te igitur illo quo benignus numine es
     deposco, caeli blanda temperatio
     piumque culmen, iure qui diuum pater,
     concede proli quo nepotum prouehat
     numerum, supernis astra quem uibrant polis.
     Maiae tuumque flagitat pignus sacrum,
     thalamis iugetur uirginis doctissimae.
     


33.

     Sed te parentis cura si stringit pia,
     par est deorum conuoces coetum potens,
     conubium ipsa sanciens cum coniuge,
     quo prolis exstent lege supera nuptiae
     perpesque uinclum caelitum signet decor.
     


34. Hic postquam Delius conquieuit, conuersus ad coniugem
Iuppiter, quid eius uoluntas haberet, inquirit. Verum illa multa
ratione permulsa – primo quod ei qui placiditatem afferre solitus
Phoebus orabat, quique etiam a se eiusdem filias eruditas ad
parentum quoque conspectum fecerat subuolare; dehinc nuptiis Iuno
non solita refragari; tunc etiam Cyllenium diligebat, quod eius
uberibus educatus poculum immortalitatis exhauserat; perindeque
et matris gratiam conferebat; accrescebat uotis, quod multa eam
Clarius conciliatione deuinxerat – faciendum profecto
accelerandumque persuadet, ne itidem Cyllenius Cypridis lactatus
illecebris Hermaphrodito fratrem gignere succensus optaret.

35. Stimulabat paululum Iouem, ne uxoris Cyllenius fotibus
repigratus somnolento repente marcore torperet et iam uelut
maritali uacatione feriatus discursare sub praeceptis Iouialibus
denegaret.

36. «Nam illum iam pridem» – ait – «Philologiae sentio amore
torreri eiusque studio comparatas habere quamplures in famulitio
Disciplinas, ipsum linguae insignis ornatibus fandi nimiam
uenustatem, quo placeret uirgini, consecutum, deinde barbito
aurataque chely ac doctis fidibus personare. Addo quod celebrat
mirabile praestigium elegantia pingendi, cum uiuos etiam uultus
aeris aut marmoris signifex animator inspirat; totum certe
complacitum est, quicquid comit decorem iuuenalium gratiarum». Se
igitur eos iam pridem amore mutuo colligatos idcirco paululum
distulisse, ne in thalamum primaeua affectione festinans, cum
discurrendum esset, totis noctibus repigratior paululum simularet
anomalum.

37. Tunc Iuno «atquin – ait – eiusdem conuenit uirginis subire
uinclum, quae illum etiam quiescere cupientem coniuere non
perferat. An uero quisquam est, qui Philologiae se asserat
peruigilia laborata et lucubrationum perennium nescire pallorem?
Quae autem noctibus uniuersis caelum, freta Tartarumque discutere
ac deorum omnium sedes curiosae indagis perscrutatione transire,
quae textum mundi circulorumque uolumina uel orbiculata
parallela uel obliqua, decusata, polos, climata axiumque
uertigines cum ipsorum puto siderum multitudine numerare, nisi
haec Philologia, gracilenta quadam affixione consueuit? Quotiens
deos super eiusdem coactione instantiaque conquestos, cum eos
concubiae aut intempestae noctis silentio quiescentes ad se
uenire inaudita quadam obsecratione compelleret?

38. Tam uero abest ut sub hac possit pigrescere intricarique
Cyllenius, ut commotis ab eadem suscitatisque pinnis
extramundanas petere latitudines urgeatur. Cur igitur, rex
optime, differuntur, cum pro sola Atlantiadae sollertia duos
uigiles repromittam?».

39. Haec cum Iuno affixa, ut adhaerebat elatiori plurimum Ioui,
acclinatis eius auribus intimaret, de quodam purgatioris
uibratiorisque luminis loco allapsa sensim Pallas corusca
descendit atque ita, ut uidebatur uertici Iouiali inhaerere
superuolans, tandem constitit sublimiore quodam annixa suggestu.
Quam cum Iuppiter, ut iugali elatior adhaerebat, de proximo
contiguoque suspexit, sic exorsus: «O uirgo, nostri pars melior,
opportune uotis intermixta Maiugenae, quae siue Deliacis uocibus
permulsa descendis, siue absque te Iouis non erat formare
consilium, seu consensus noster ne mutilus uideretur approperas,
noueris tamen Philologiae Cyllenium nuptias postulare. Nondum mea
prompta sententia est; expecto quid suadeas. Noui quippe, quam
eiusdem uirginis incessabilis labor tibi semper acceptus, et ut e
tuis numeretur illa pedisequis; par est igitur ipsa praesertim
decernas, quicquid de eius conubio prouisura dispensas».

40. Tunc Pallas aliquanto submissior ac uirginalis pudoris rubore
suffusa oculosque peplo, quod rutilum circum caput gestabat,
obnubens, improbabat aliquantum quod super nuptiis uirgo
consulitur, praesertimque eius, quam propter consociationis
officia manere cuperet sempert intactam. Dedignatur praeterea
huiusmodi adhibere consensum, cum ita expers totius copulae
censeatur, ut neque de ulla commixtione progenita neque ipsa
procreare quicquam Arithmetica teste monstretur. Ac tunc septem
radiorum coronam soliuaga uirginitas renudauit, ne feturarum
causis et copulis interesset. Quia tamen eius optauerat Iuppiter
exegeratque consilium, suadet deos maritos dearumque grandaeuas
in haec decernenda conduci; quippe conuenire Cyllenio, ut pro
officiorum praemiis potissimorum fauor caelitum eius uincla
sanciret. Augustius quoque fieri Iouiale decretum, cum coetu
deorum attestante depromitur, ipsamque nupturam deo conuenire non
posse, nisi superi senatus consulto mortalis esse desineret. Id
genus plurima suadente Tritonia regum coniugum uterque consentit.

41. Ac mox Iouis scriba praecipitur pro suo ordine ac ratis modis
caelicolas aduocare, praecipueque senatores deorum, qui Penates
ferebantur Tonantis ipsius quorumque nomina quoniam publicari
secretum caeleste non pertulit, ex eo quod omnia pariter
repromittunt, nomen eis consensione perfecit.

42. Vulcanum uero Iouialem ipse Iuppiter poscit, licet numquam
ille de sede corusca descenderet. Tunc etiam ut inter alios
potissimi rogarentur ipsius collegae Iouis, qui bis seni cum
eodem Tonante numerantur, quosque distichum complectitur
Ennianum:



     Iuno Vesta Minerua Ceresque Diana Venus Mars
     Mercurius Iouis Neptunus Vulcanus Apollo.
     


43. item ex septem, residui qui inter duodecim non uocantur. Post
hos quamplures, alti pro suis gradibus, caelites ac deorum
omnium populus absque impertinentibus conuocandi.

44. Nec mora milites Iouis per diuersas caeli regiones
approperant. Quippe discretis plurimum locis deorum singuli
mansitabant, et licet per zodiacum tractum nonnulli singulas uel
binas domos animalibus titularint, in aliis tamen habitaculis
commanebant.

45. Nam in sedecim discerni dicitur caelum omne regiones, in
quarum prima sedes habere memorantur post ipsum Iouem dii
Consentes Penates, Salus ac Lares, Ianus, Fauores opertanei
Nocturnusque.

46. In secunda itidem mansitabant praeter domum Iouis, quae ibi
quoque sublimis est, ut est in omnibus praediatus, Quirinus Mars,
Lar militaris; Iuno etiam ibi domicilium possidebat, Fons etiam,
Lymphae diique Nouensiles.

47. Sed de tertia regione unum placuit corrogari. Nam Iouis
secundani et Iouis opulentis Mineruaeque domus illic sunt
constitutae; sed omnes circa ipsum Iouem fuerant in praesenti.
Discordiam uero ac Seditionem quis ad sacras nuptias corrogaret,
praesertimque cum ipsi Philologiae fuerint semper inimicae? De
eadem igitur regione solus Pluton, quod patruus sponsi est,
conuocatur.

48. Tunc Lynsa siluestris, Mulciber, Lar caelestis necnon etiam
militaris Fauorque ex quarta regione uenerunt.

49. Corrogantur ex proxima, transcursis domibus coniugum regum,
Ceres, Tellurus Terraeque pater Vulcanus et Genius.

50. Vos quoque, Iouis filii, Pales et Fauor cum Celeritate, Solis
filia, ex sexta poscimini; nam Mars Quirinus et Genius superius
postulati.

51. Sic etiam Liber ac secundanus Pales uocantur ex septima.
Fraudem quippe ex eadem post longam deliberationem placuit
adhiberi, quod crebro ipsi Cyllenio fuerit obsecuta.

52. Octaua uero transcurritur, quoniam ex eadem cuncti superius
corrogati, solusque ex illa Veris fructus adhibetur.

53. Iunonis uero Hospitae Genius accitus ex nona.

54. Neptune autem, Lar omnium cunctalis ac Neuerita tuque, Conse,
ex decima conuenistis.

55. Venit ex altera Fortuna et Ualitudo Fauorque pastor, Manibus
refutatis, quippe ii in conspectum Iouis non poterant aduenire.

56. Ex duodecima Sancus tantummodo deuocatur.

57. Fata uero ex altera postulantur; ceteri quippe illic dii
Manium demorati.

58. Bis septena Saturnus eiusque caelestis Iuno consequenter
acciti.

59. Veiouis ac dii publici ter quino ex limite conuocantur.

60. Ex ultima regione Nocturnus Ianitoresque terrestres similiter
aduocati.

61. Ex cunctis igitur caeli regionibus aduocatis deis, ceteri,
quos Azonos uocant, ipso commonente Cyllenio conuocantur.

62. Tunc elementorum praesules atque utilitatis publicae
mentiumque cultores omnisque populus potestatum (quis Numae
multus successor indicat?), qui confestim omnes Iouis imperio
conuocati, in aulam caelitem conuibrantibus uenere sideribus.

63. Tunc Ianus in limine militesque Iouis ante fores regias
constiterunt; ingressuros etiam cunctos nominatim uocabat Fama
praeconans.

64. At intra consistorium regis quaedam femina, quae Adrastia
dicebatur, urnam caelitem superamque sortem inreuocabilis raptus
celeritate torquebat excipiebatque ex uolubili orbe decidentes
sphaeras peplo inflexi pectoris Imarmene.

65. Clotho uero Lachesis Atroposque, quoniam sententias Iouis
orthographae studio ueritatis excipiunt, utpote librariae superum
archiuique custodes, cum senatum curiamque contrahi et ipsum
Tonantem exuuiis indusiari publice cernerent, magistratus in acta
caelestiumque consultum stilos acuunt cerasque componunt.

66. Tunc Iuppiter publica et quae senatum contracturus assumit
indumenta percipiens apponit primum uertici regalis serti
flammantem coronam contegitque ex posticis caput quodam uelamine
rutilante, quod ei praesul operis Pallas ipsa texuerat. Dehinc
uesti admodum candidae obducit amictus hyalinos, quos
stellantibus oculis interstinctos crebri uibratus ignium
luminabant. Tunc duo globosos orbes, quorum unus auro, electro
alius praenitebat, dextera porrectiore corripuit, laeua
enneapthongon chelyn innitenti similis imprimebat. Calceos autem
smaragdinae fluctu uiriditatis herbosos uestigiis eius Tellus
annexuit. Insidebat autem ex pauonum pennis intertextae
oculataeque pallae, ex qua multicoloribus notulis uariegata
pictura uernabat; sub calceis uero fuscinam deprimebat.

67. Huius suggestui subditus Iunonis consessus haud indecenter
ornatus. Ipsa uero tecto capite lacteo quodam calymmate
praenitebat, cui gemmis insitum diadema pretiosis; nam neque
scythidis uirecta nec ceraunorum uibrans fulgoransque lumen nec
flucticolor hyacinthi credebatur abesse profunditas, sed totum
illud sertum capitis fulgorantis Thaumantias obtulisse reginae
caelitum ferebatur. Ipsius uero diuae uultus assidua perlucens
gratia fratri consimilis, nisi quod ille immutabili laetitia
renidebat, haec commutationum assiduarum nubilo crebrius
turbidatur; nam uestis eius hyalina, sed peplum fuerat caligosum,
quod tamen, si appulsu cuiusque luminis tangeretur, inter
obumbrantes nebulas sudae perspicuitatis gratia praeniteret. Haec
fulmen dextera, laeua sonorum bombis terrentibus tympanum
sustinens, sub quibus plurimum sudans ima subiecta roscidis
uidebatur inundare fluoribus. Huius uero calcei admodum furui,
quorum maxime solea atrae noctis nigredine coloratur. Nam eiusdem
genua zona quidem diuersicolor ambiebat, quae nunc perfulgido
resplendebat orbe, nunc uanescentis gratiae tenuata uarietas ita
penitus ablegabat, tamquam nihil habuisset ante discolorum.

68. His igitur uterque regum indumentis decenter ornati ante
consessum in suggestu sidereo positam quandam sphaeram caelatam
uarietate multiplici conspicantur, quae ita ex omnibus compacta
fuerat elementis, ut nihil abesset, quicquid ab omni creditur
contineri natura. Illic caelum omne, aer, freta diuersitasque
telluris claustraque fuerant Tartarea; urbes etiam, compita
cunctarumque species animantum tam in specie quam in genere
numerandae. Quae quidem sphaera imago quaedam uidebatur ideaque
mundi. In hac quid cuncti, quid singuli nationum omnium populi
cotidianis motibus agitarent, Pythei reformantis speculo
relucebat. Ibi quem augeri, quem deprimi, quem nasci, quem
occidere Iuppiter uellet, manu propria ipse formabat; quam
terrarum partem disperdere, quam beare, quam uastam quamque
celebrem cuperet, fictor arbitrarius uariabat.

69. Hoc igitur fatum publicum conspicans componensque deorum
senatum iussit admitti. Quamuis intus, quos innominabiles sacra
uis testatur, intrarent, tamen etiam primatibus diuum
praesertimque parentibus uterque consurgunt.

70. Verum sator eorum gressibus tardus ac remorator incedit
glaucoque amictu tectus caput. Praetendebat dextra flammiuomum
quendam draconem caudae suae ultima deuorantem, quem credebant
anni numerum nomine perdocere. Ipsius autem canities pruinosis
niuibus candicabat, licet ille etiam puer posse fieri crederetur.

71. Eius coniunx grandaeua corpulentaque mater quamuis fecunda
circumfusaque partubus, tamen floridam discoloramque uestem
herbida palla contexerat, in qua totus gemmarum metallorumque
census atque omnium prouentus frugesque sationum larga admodum
ubertate ferebantur.

72. Huic Vesta, quae etiam coaeua eius fuerat, adhaerebat, quae
quod nutrix Iouis ipsius suoque eum sustentasse gremio ferebatur,
caput regis ausa est osculari.

73. Post hos candida cum sorore Sol auratus expetitur, qui mox ut
coepit ingressui propinquare, purpurae rutilantis puniceus
quidam fulgor anteuenit, et rosulenti splendoris gratia totam
aulae ipsius curiam obstupefactis ceteris ornatibus luminauit.
Ast ubi primos honorati capitis radios ingressurus immisit, ipse
etiam Iuppiter paululum retrogressus sub immensi nitoris numine
caligauit, sphaerae uero orbesque, quos dextera sustinebat,
ueluti speculo cognati luminis refulsere:

74. Iuno autem diuersicoloris illustris ornatibus ac uaria [uelut
speculo cognato] gemmarum luce resplendens candentibus serenis
enituit.

75. Erat illi in circulum ducta fulgens corona, quae duodecim
flammis ignitorum lapidum fulgorabat. Quippe tres fuerant a
fronte gemmae lychnis, astrites et ceraunos, quae eius effigiem
reuerendam a cognitione conspicientium uibrantes radiorum
fulgoribus occulebant; quarum alia Cancri cerebro, Leonis oculis
altera, Geminorum fronte assumpta tertia dicebatur. Aliae sex ex
utroque latere rutilabant, quarum smaragdos una, scythis altera,
iaspis tertia uocabatur, inter quarum uirorem (feta mari lumina)
coruscatus fronti quaedam interior suauitas resplendebat.
Hyacintho dendrites etiam heliotropios utrimque compacti, qui
lapides coloribus suis terras ratis temporum uicibus herbidabant,
quos ei ad obsequium numinis recurrentes Ver dicebatur et
Autumnus munere contulisse. Posterior autem pars coronae
hydatide, adamante et crystallo lapidibus alligabatur; hos enim
Hiemps undosa genuerat. Ipsius uero diui auro tinctam caesariem
comasque crederes bratteatas.

76. Facie autem mox ingressus est pueri renidentis, in incessu
medio iuuenis anheli, in fine senis apparebat occidui, licet
duodecim nonnullis formas conuertere crederetur. Corpus autem
eius flammeum totum, pinnata uestigia, pallium coccinum, sed auro
plurimo rutilatum.

77. Sinistra autem manu clipeum coruscantem, dextera ardentem
facem praeferebat, calcei autem similes ex pyropo. Quem iuxta
Luna leui quodam teneroque uultu ex fraterna fulgorem lampade
resumebat.

78. Post hos admissi fratres Iouis, quorum alter maritima semper
inundatione uiridior, alius lucifuga inumbratione pallescens.

79. In capite uterque dominandi sertum pro regni condicione
gestabat;

80. nam unus albidi salis instar candidum atque spumarum canitiei
concolorum, alter ebeneum ac tartareae noctis obscuritate
furuescens; qui quidem multo ditior fratre et semper eorum quae
gignuntur conquisitionibus opulentus; alius uero propter molem
elationemque corporis renudatus ac despuens diuitias oppressione
quaesitas.

81. Verum utrique diuersa coniunx; nam hic nudus omnium nutricem
deorumque hospitam secum ducit; ille puellam accessibus
gratulantem, quae ita plerumque frugem exposcentibus tribuat, ut
magni numinis uota sint eidem redhibere centesimam.

82. Dehinc admissi Tonantis ipsius filii, inter quos primus
quidem ruber iuuenis ac uorax omnium sititorque etiam sanguinis
gradiebatur; alter suauis et comis falcemque dextera, laeua
gestans cratera somnificum ac pronus in petulantiam ferebatur.
Huius gressus incerti atque olacis temeti madoribus implicati.

83. Post hos duorum una quidem germanaque facies, sed alius lucis
sidere, noctis alius refulgebat.

84. Dehinc quidam roboris inauditi et exstirpandis semper
aduersitatibus praeparatus; sed eius miros lacertos rictusque
Cleonaeos limis Iuno cernebat.

85. Quin inter eos decernentes feminae, quarum una uirgo
ferebatur, alia generationum omnium mater; illi arcus cum
pharetra, huic rosis decusatim uinctis sertata contextio. Quam et
conspicere nitentem et fantem audire dulcis illecebras et
attrahere flagrantissimi spiritus halatibus redolentem et osculis
lambere et contingere corpore eiusque uelles cupidine suspirare!
Quae quidem licet amorum uoluptatumque mater omnium crederetur,
tamen eidem deferebant pudicitiae principatum.

86. Cum his grata Ceres, admodum grauis femina alumnaque terrarum
ac nutrix mortalium, uidebatur.

87. Quidam etiam claudus faber uenit, qui licet crederetur esse
Iunonius, totius mundi ab Heraclito dictus est demorator.

88. Tunc etiam omnium garrula puellarum et contrario semper
fluibunda luxu leuitate pernix desultoria gestiebat; quam alii
Sortem asserunt, Nemesinque nonnulli, Tychenque quam plures aut
Nortiam. Haec autem quoniam gremio largiore totius orbis
ornamenta portabat, et aliis impertiens repentinis motibus
conferebat, rapiens his comas puellariter, caput illis uirga
comminuens, eisdemque quibus fuerat eblandita ictibus crebris
uerticem complicatisque in condylos digitis uulnerabat.

89. Haec mox Fata conspexit omnia quae gerebantur in Iouis
consistorio subnotare, ad eorum libros et pugillarem paginam
currit, et licentiore quadam fiducia quae conspexerat inopinata
descriptione corripuit, ut quaedam repente prorumpentia uelut
rerum seriem perturbarent, alia uero, quae causarum ratio
prospecta uulgauerat, quoniam facere improuisa non poterat, suis
tamen operibus arrogabat.

90. Post hanc uulgo ceteri deuenere. Iuppiter tunc solio resedit
praecepitque cunctos pro meriti ordine residere. Tuncque
subsellia flammabunda coetum suscepere sidereum; uerum quidam
redimitus puer ad os compresso digito salutari silentium
commonebat. «Conticuere omnes intentique ora tenebant».

91. Tunc Iuppiter coepit:



     «Ni nostra, astrigeri, nota benignitas
     conferre arbitrium cogeret intimum
     et quicquid tacito uelle fuit satis
     id ferre in medium collibitum foret,
     possem certa meis promere ductibus,
     nec quisquam illicitis tollere nisibus
     concertans cuperet iussa deum patris.
     Sed tristis melius censio clauditur,
     atque infanda premit sensa silentium,
     ne uulgata ciant corda doloribus.
     At cum laeta patrem promere gaudia
     et certo deceat foedere pignora
     palam perpetuis iungere nutibus,
     cassum est nolle loqui sensa decentia.
     Vobiscum ergo, dei, grata propinquitas,
     conferre studium est uota propaginis.
     Aequum quippe puto foedere caelitum
     quae sectanda forent orsa probarier.
     


92.

     Nostis Maiugenam pignoris incliti
     in nostris merito degere sensibus.
     Quae nec frustra mihi insita caritas,
     ut sueuit patria stringere pectora.
     Nam nostra ille fides, sermo, benignitas
     ac uerus genius, fida recursio
     interpresque meae mentis, ὁ νοῦς sacer;
     hic solus numerum promere caelitum,
     hic uibrata potest noscere sidera,
     quae mensura polis, quanta profunditas,
     qualis sit numerus marmoris haustibus
     et quantos rapiat margine cardines,
     quaeque elernenta liget dissona nexio,
     perque hunc ipse pater foedera sancio.
     Sed forsan pietas sola recenseat,
     quae parens probitas munera pensitet:
     qui Phoebi anteuolans saepe iugalibus
     in sortem famuli nonne relabitur?
     Hic quoque sic patruis seruit honoribus,
     ut dubium, proprium quis mage uindicet.
     Illum conubio rite iugarier
     suadent emeritis saecla laboribus,
     et robur thalamos flagitat additum.
     


93.

     At uirgo placuit, docta quidem nimis
     et compar studio, sed cui terreus
     ortus, propositum in sidera tendere;
     plerumque et rapidis praeuolat axibus
     ac mundi exsuperat saepe means globum.
     Cunae ergo officiant quo nihil editae,
     censendum, superi, quique crepundia
     terris recolitis uestra tenerier,
     quae occultant adytis sacra latentibus.
     Iungantur paribus, nam decet, auspicis,
     et nostris cumulent astra nepotibus!».
     


94. Sed postquam Iuppiter finem loquendi fecit, omnis deorum
senatus in suffragium concitatur, acclamantque cuncti fieri
protinus oportere, adiciuntque sententiae Iouiali, ut deinceps
mortales, quos uitae insignis elatio et maximum culmen meritorum
ingen<t>ium in appetitum caelitem propositumque sidereae
cupiditatis extulerit, in deorum numerum cooptentur,

95. ac mox inter alios, quos aut Nilus dabat aut Thebae, Aeneas,
Romulus aliique, quos postea astris doctrinae nomen inseruit,
designati caelites nominentur, ut post membra corporea deorum
fierent curiales.

96. His quoque annuente Ioue iubetur quaedam grauis insignisque
femina, quae Philosophia dicebatur, hoc superi senatus consultum
aeneis incisum tabulis per orbes et compita publicare.

97. Tunc Iuno condicit propter praedictorum thalamum iuuenum et
nuptialia peragenda, uti postridie omnis ille deorum senatus in
palatia, quae in Galaxia Iouis arbitri habitationem potissimam
faciunt, diluculo conuenirent. His igitur actis solio rex ipse
surrexit, omnisque ille deorum numerus sedes proprias cursusque
repetiuit.

 Liber II  

98.

     Sed purum astrificis caelum scandebat habenis
     Nox reuocans merso fulgentia sidera Phoebo.
     Ardua tunc senior succendit plaustra Bootes,
     et spiris toruo nituerunt astra Draconi;
     auratis etiam flagrans splendebat in armis
     qui trahit aestifero fulgentem Sirion ortu;
     hoc quoque Nysiacis quod sparsum floribus ardet
     multiplici ambitum redimitur lumine sertum.
     Virginis interea trepidas perlabitur aures
     Fama, Iouis magno dum complet tecta boatu.
     


99. Denique ipsa compertis superum decretis adultaque iam nocte
Philologia peruigilans multa secum ingenti cura anxia
retractabat: ingrediendum primo senatum deum Iouisque subeundos
impraemeditata uisione conspectus, exiliendumque sibi in superam
caelitumque sortem.

100. Deinde ipsi sociandam esse Cyllenio, quem licet miro semper
optarit ardore, tamen uix eum post unctionem palaestricam
recurrentem, dum flores ipsa decerperet praelectis quibusdam
herbusculis, conspicata. Quid quod utrum sibi haec nuptialis
conduceret amplitudo anxia dubitabat? Nam certe mythos, poeticae
etiam diuersitatis delicias Milesias historiasque mortalium,
postquam supera conscenderit, se penitus amissuram non cassa
opinatione formidat.

101. Itaque primo conducatne conubium atque aetherii uerticis
pinnata rapiditas apto sibi foedere copuletur ex nuptiali
congruentia numero conquirit.

102. Moxque nomen suum Cylleniique uocabulum – sed non quod ei
dissonans discrepantia nationum nec diuersi gentium ritus pro
locorum causis cultibusque finxere, uerum illud quod nascenti ab
ipso Ioue siderea nuncupatione compactum ac per sola Aegyptiorum
commenta uulgatum fallax mortalium curiositas asseuerat – in
digitos calculumque distribuit. Ex quo finalem utrimque litteram
sumit, quae numeri primum perfectumque terminum claudit; dehinc
illud quod in fanis omnibus soliditate cybica dominus adoratur.
Litteram quoque, quam biuium mortalitatis asserere prudens Samius
aestimauit, in locum proximum sumit, ac sic mille ducenti decem
et octo numeri refulserunt.

103. Quos per nouenariam regulam minuensque per monadas decadibus
subrogatas in tertium numerum perita restrinxit.

104. Suum quoque uocabulum per septingentos uiginti quattuor
numeros explicatum in quaternarium duxit, qui uterque numerus
congruenti ambobus ratione signatur.

105. Nam et ille, quod ratio principium, medium finemque
dispensat, pro certo perfectus est; quippe lineam facit solus et
solidorum frontes incunctanter absoluit (nam longitudine,
<latitudine> profunditateque censentur); dehinc quod numeri
triplicatio prima ex imparibus cybon gignit. Tres autem
symphonias quis ignorat in musicis? Numerusque impar maribus
attributus est. Omne uero tempus tribus uicibus uariatur atque
idem numerus seminarium perfectorum, sexti uidelicet atque noni,
alterna diuersitate iuncturae. Rite igitur deo attribuitur
rationis.

106. Philologia autem, quod etiam ipsa doctissima est, licet
femineis numeris aestimetur, absoluta tamen ratione perficitur:
nam quaternarius suis partibus complet decadis ipsius potestatem,
ideoque perfectus est et habetur quadratus, ut ipse Cyllenius,
cui anni tempora, caeli climata mundique elementa conueniunt.

107. An aliud illa senis deieratio, qui μὰ τὴν τετράδα non
tacuit, confitetur nisi perfectae rationis numerum? Quippe intra
se unum, secundum triademque ipsum bis binum tenet, quis
collationibus symphoniae peraguntur. Nam tres ad quattuor
epitritus uocitatur arithmetica ratione ac diatessaron perhibetur
in musicis. Item intra eum iacent tres ad duo, quae hemiolios
forma est, symphoniamque secundam, quae diapente dicitur,
reddunt. Tertia symphonia diapason in melicis perhibetur
diplasioque conficitur, hoc est uno duobus collato. Igitur
quaternarius numerus omnes symphonias suis partibus perfectus
absoluit omniaque mela harmonicorum distributione conquirit.
[1]Hanc igitur discutiens numeri congruentiam perita uirgo
gratulatur.

108. Deinde utrumque consociat, et trias quaternario sociata
heptadem facit, qui numerus rationis superae perfectio est, sicut
ἑβδομάδων illa docet plenitudo. An aliud fatalis temperamenti
cursus siderumque circuli motusque testantur intraque latebras
uteri septimo mense absoluta mortalitas? Dehinc quod trias
triplicata nouem numeros facit, quaternarius autem per διπλάσιον
geminatus octo reddit, nouem uero ad octo epogdoi numeri
efficiunt iunctionem [tantumque pensat in numeris quantum
symphonia diapason in melicis], quae tonon facit, qui est
consonae unitatis continua modulatio. Ex quo nihil est quod
discrepet aut resultet in medio consentaneaque congruit iugitate.

109. Ergo praedictorum nominum numerus concinebat: sic igitur
rata inter eos sociatio copulam nuptialem uera ratione
constrinxit. [1]Ex quo commodissimum sibi conubium laetabunda,
alio mentis fluctum multiuida concitauit. Nam, nihil differens
animo, decori formae ac substantiae coepit formidare corporeae;
quippe perferendos flammarum caelestium globos et ignes ardentium
siderum mortalibus adhuc artubus et macilenta gracilitate
siccatis non cassum tremebunda formidat.

110. Sed aduersum illa quoddam Abderitae senis alimma, cui multa
lapillis surculisque permixtis herbarum etiam membrorumque
congesserat, praeparauit. Colchica etiam in centum uoces
continuata fiducia adamantini cacuminis impressione signatur
quod, aduersum ignes superos et deorum confinia praeparata,
decoris incuriam uenustatis etiam lumine summouebat; denique
reuibratu corpori mensis apposito irrorati liquoris allinibat
unguentum.

111. Sed cum talia uirgo componit, pedisequa eius Periergia,
utrum matre uirginis missa an sua (utpote eius collactea)
trepidatione sollicita, quid ageret conspicatur.

112. Quam cum disponentem praedicta rimatim ab ostio speculabunda
cognosceret, aliam eius ancillam, cui Agrypnia uocabulum est
atque intra cubiculum praebebat excubias, adorta est increpare,
quod paululum coniuere seruandi decoris gratia uirginem non
siuisset, cum ipsa haec cuncta, si Philologia iniungeret, ualeret
implere.

113. Nam iam multa asserit circumisse mancipiaque dotalia quid
sollertiae, quid ornatus, quid denique indumentorum sumerent
comperisse; non sibi quoque nescitum quid sponsus ipse perageret,
quid Iouis palatio gereretur, an Leucothea succenderet facem
lumenque purpureum, et an Solis remigia uigilarent sonipesque
Phosphori comeretur: id genus innumera, quae curiosis
perscrutationibus aspexerat, astruebat.

114. Verum secretum cubiculi repente Phronesis mater irrupit.
Quam cum uirgo conspiceret, ad eam accurrens honorandumque pectus
exosculans praeparatorum boe<the>matum consciam fecit. Verum
illa exuuias filiae ornatusque detulerat, quis induta deorum
sociari coetibus non paueret. Itaque uestem peplumque lactis
instar fulgidum dedit, quod uel ex illa herbarum felicium lana
qua indusiari perhibent Indicae prudentiae uates accolasque
montis umbrati, et, quantum usus eius telluris apportat, ex
candentis byssi netibus uidebatur. Dehinc apponit uertici diadema
uirginale, quod maxime medialis gemmae lumine praenitebat, ex
qua galeata quaedam obtectaque uultum uirgo; instar secreti
Troiani penitus incisa, resplenduit.

115. At cingulum, quo pectus annecteret, sibi prudens mater
exsoluit et, ne Philologia ipsius Phronesis careret ornatibus,
eius pectori quo uerius comeretur apponit; calceos praeterea ex
papyro textili subligauit, nequid eius membra pollueret
morticinum; acerra autem multo aromate grauidata eademque
candenti manus uirginis onerantur.

116.

     Et iam tunc roseo subtextere sidera peplo
     coeperat ambrosium promens Aurora pudorem,
     cum creperum lux alma micat, gemmata decore
     cum nitet, aurato et cum fit Phosphoros astro.
     Tunc candens tenero glaciatur rore pruina
     et matutina greges quatiunt in pascua caulas,
     languida mordaces cum pulsant pectora curae,
     et fugit expulsus Lethaea ad litora somnus.
     


117. Ecce ante fores quidam dulcis sonus multifidis suauitatibus
cietur, quem Musarum conuenientium chorus impendens nuptialibus
sacramentis modulationis doctae tinnitibus concinebat: nam nec
tibiarum mela nec ex fidibus sonitus nec hydraularum harmonica
deerat plenitudo, sed in blandum collata cantum ac modificato
fine compactum uoci uirginum complementi spatio ratum fecere
silentium. Ac tunc ille omnis chorus canoris uocibus dulcique
modulatu praeuertit omnes organicas suauitates, et cum sacrae
numeris cantilenae haec dicta funduntur:



     «Scande caeli templa, uirgo, digna tanto foedere:
     te socer subire celsa poscit astra Iuppiter».
     


118. Tunc Urania ceteris paulum reticentibus coepit:



     «Sidereos coetus et culmina sacra polorum
     nil iam coniciens numine fisa uide:
     olim disquirens nexos quid torqueat orbes,
     nunc praesul causas raptibus ipsa dabis.
     Quae circos textura liget, quae nexio claudat,
     ambiat et quantos orbita curua globos,
     sidereos cursus quid cogat quidue retardet,
     quis Lunam flammet uel minuat radius,
     qui caelum stellet fomes et quanta reuoluat,
     quae sit cura deis uel modus aspicies».

     «Scande caeli templa, uirgo, digna tanto foedere:
     te socer subire celsa poscit astra Iuppiter».
     


119. Tunc Calliope:



     «Semper complacitis amica Musis,
     cui Permessia poculum fluenta
     et fons Gorgonei tulit caballi,
     uertex Aonidum uirens corollis
     cui frondet uiolas parante Cirra;
     tu uatum mela dulcibus Camenis
     et scis Pindaream chelyn referre;
     te dictante fides sacrumque plectrum
     mouit Threicium sonare carmen.
     O lux nostra, sacros probare cantus
     suesce atque organicis beare circis».

     «Scande caeli templa, uirgo, digna tanto, foedere:
     te socer subire celsa poscit astra luppiter».
     


120. Ac sic Polymnia:



     «Tandem laboris fructus, aethram fulgidam
     diuumque sedes ac louis consortia,
     Tandem laboris fructus, aethram fulgidam
     diuumque sedes ac louis consortia,
     prouecta carpis inditoque numine,
     cruenta dudum quae iugare rhythmica
     ac dissipare mixta sueta regula,
     mox quid iacente, quid iugata linea
     trigonus recuruet circulusque torqueat,
     melos probare ac tonos et crusmata
     artisque cunctas solita, quaeque caelitum
     possunt parare mente adacta culmina».

     «Scande caeli templa, uirgo, digna tanto foedere;
     te socer subire celsa poscit astra Iuppiter».
     


121. Tunc Melpomene:



     «Sueta cothurnatos scenis depromere cantus
     soccumque ferre comicum
     et reboare tua tulimus quae carmina cura
     melo fauente rhythmico,
     nunc tibi, uirgo, cano, spes atque assertio nostri
     tenore uersa carminis.
     Nam thalamum redimire iuuat, tu serta probato
     tuis placere ritibus.
     Digna maritali semper uidearis Olympo
     decentiorque caelitum».

     «Scande caeli templa, uirgo, digna tanto foedere:
     te socer subire celsa poscit astra Iuppiter».
     


122. Ac sic Clio:



     «Tu quae rhetorico clangere syrmate
     atque reum rabido absoluere pectore,
     quae nunc sensa ligans horrida nexibus
     soritas cumuli accessibus aggerans
     – numquid grammatica stringere regula
     quid fandi ambiguis conterat ordinem,
     sollers docticanis ludere censibus:
     nunc stellata poli conspice limina
     et candore sacro aetheris utere,
     quem uero pretium est noscere lumine».

     «Scande caeli templa, uirgo, digna tanto foedere:
     te socer subire celsa poscit astra Iuppiter».
     


123. Mox Erato:



     «Caput artibus, inclita uirgo,
     cui panditur aula Tonantis,
     merito tibi subditur orbis
     rationibus ante repertus.
     Sacra fulgora cur rutilescant,
     fragor intonet unde resultans,
     quid agat per aperta madorem
     modo nubibus imbrificatis,
     quid euntibus agmine nimbis
     reuocet nitidissima uerna et
     rotet omnia circulus anni
     properantia claudere saecla,
     quid habent rationis operta
     canimus, tibi cognita soli».

     «Scande caeli tempia, uirgo, digna tanto foedere:
     te socer subire celsa poscit astra Iuppiter».
     


124. Ac tunc Terpsichore:



     «Laetor: honoris meritis conspicis astra, uirgo!
     Hoc tibi sollers peperit ingenium labosque;
     ista peritis tribuit cura uigil lucernis.
     Perdia pernoxque sacris namque operata chartis
     quidquid agentes Stoici praescia dant futuri[s],
     semper anhelis dociles fomitibus tulisti.
     Nam Sabaeorum rapidis quid uapor edat aris,
     fumida quid turicremis aura paret fauillis,
     omina uel certa ferant uocibus auguratis,
     intrepidis nec dubitans fatibus anteuortis».

     «Scande caeli templa, uirgo, digna tanto foedere:
     te socer subire celsa poscit astra Iuppiter».
     


125. Dehinc Euterpe:



     «Virgo perite
     praeuia sortis,
     quae potuisti
     scandere caelum
     sacraque castis
     dogmata ferre,
     noscere semet
     quis ualuere,
     quisque, uidentes
     lumine claro,
     numina fati
     et Geniorum
     cernere uultus,
     quaeque Platoni[s]
     Pythagoraeque
     esse dedisti
     sidera mentes,
     tuque caducis
     mortalibusque
     nube remota
     cernere iusti
     numina caeli:
     iure senatum
     scande Tonantis,
     quam decet unam
     Mercuriali
     foedene iungi».

     «Scande caeli tempia, uirgo, digna tanto foedere:
     te socer subire celsa poscit astra Iuppiter».
     


126. Deinde Thalia:



     «Beata uirgo, tantis
     quae siderum choreis
     thalamum capis iugalem
     ac sic fauente mundo
     nurus adderis Tonanti.
     A cuius esse diui
     tibi contigit maritam!
     Eius, meante pinna
     qui solus astra mundi
     praeteruolans perexit
     rapidis uigil procellis;
     qui cum superna tranat
     freta, Tartarum recurrit;
     qui solus ante currum
     et candidos iugales
     alti potens parentis
     memorem ciere uirgam;
     qui fata succidentis
     separat libens Osiris:
     sationibus grauari
     genitalibus repertis
     quem scit pater deorum;
     cui lacteam papillam
     gaudens dedit nouerca,
     cuius uigente uirga
     dirum stupet uenenum;
     cui uirus omne fanti
     orbem facit gemellum.
     Est doctus ille diuum,
     sed doctior puella.
     Nunc nunc beantur Artes,
     quas sic sacratis ambo,
     ut dent meare caelo,
     reserent caducis astra
     ac lucidam usque ad aethram
     pia subuolare uota.
     Per uos uigil decensque
     nus mentis ima complet,
     per uos probata lingua
     fert glorias per aeuum.
     Vos Disciplinas omnes
     ac nos sacrate Musas».
     


127. Dum haec igitur Musae nunc solicanae, nunc concinentes
interserunt uicissimque mela dulcia geminantur, ecce quaedam
matronae sobrio decore laudabiles nec conquisitis figmentis circa
faciem uultuosae, uerum simplici quadam comitate praenitentes,
in penates uirginis thalamumque conueniunt (quarum una intenta
circumspectione cautissima et omnia rerum uigili distinctione
discriminans, dicebatur Prudentia uocitari;

128. huius germana, sua cunctis attribuens nullumque eo quo non
merebatur afficiens, Iustitiae ferebatur sortita uocabulum;

129. uerum tertia, contemptis muneribus atque abstinentia
praedicanda, ex morum temperantia nomen acceperat;

130. quae supererat, fortissima ac tolerandis omnibus aduersis
semper infracta, subeundis etiam laboribus robore quoque corporis
praeparata, uirium uocabulum possidebat. In amplexum eius
osculumque deferuntur atque eam, cum intra cubiculum conspicerent
per omnia trepidantem et uelut lucifugam haesitationibus
torpentem, pectus eius faciemque tractantes in conspectum omnium
et publicam uenire faciem compulerunt.

131. Post has ingressa quaedam grauis crinitaque femina et ex eo,
quod per ipsam Iuppiter ascensum cunctis in supera tribuerit,
admodum gloriosa. Quam cum uirgo conspiceret, ad eam omni studio
affectuque cucurrit, quippe quadam fiducia compertorum ipsa eidem
scandendum caelum fuerat augurata et nunc ad eam in nuptias
corrogandam ab ipso transmissa Maiugena.

132. Praeterea tres puellae uultu decoreque parili ac uenustate
luculentae, sertis religatae inuicem manus rosarumque spiculis
redimitae, ad uirginem conuenere: quarum una deosculata
Philologiae frontem illic ubi pubem ciliorum discriminat glabella
medietas, alias os eius, tertia pectus apprehendit, uidelicet
prima, ut «laetos oculis afflaret honores», secunda gratiam
linguae inspirabat, animo tertia comitatem. Quippe illae Charites
dicebantur et quicquid apprehenderant uenustabant: quae quidem
uirginem postquam lumine repleuere, Musis admixtae etiam
gesticulationes consonas atque hymeneia dedere tripudia.

133. Sed ecce magno tympani crepitu crotalorumque tinnitu
uniuersa dissultant eo usque, ut Musarum cantus aliquanto bombis
tympani obtusior redderetur, et cum sonitu introfertur lectica
interstincta sideribus, cui ritu mystico crepitus praecinebant,
qua mos fuerat nubentes deas in caelestis thalami peruenire
consortia.

134. Ante hanc quaedam augustioris uultus femina ac sacro lumine
aethereque resplendens uenerabili antistitio praeminebat: quam
cum omnes qui affuere conspicerent, reueriti inclitam maiestatem
ut deorum omnium mundique custodem: huic Athanasiae nomen fuit.
Et «Heus – inquit – uirgo, praecepit deorum pater hac regali
lectica in caeli palatia subueharis, quam quidem nulli fas
attrectare terrigenae, sed ne tibi quidem, si ante nostrum
poculum, licet».

135. Et cum dicto leniter dextra cordis eius pulsum pectusque
pertractat ac nescio qua intima plenitudine distentum magno cum
turgore respiciens «ni haec – inquit – quibus plenum pectus
geris, coactissima egestione uomueris forasque diffuderis,
immortalitatis sedem nullatenus obtinebis». At illa omni nisu
magnaque ui quicquid intra pectus semper senserat euomebat

136. Tunc uero illa nausea ac uomitio laborata in omnigenum
copias conuertitur litterarum. Cernere erat qui libri quantaque
uolumina quot linguarum opera ex ore uirginis diffluebant. Alia
ex papyro, quae cedro perlita fuerat, uidebantur, alii carbasinis
uoluminibus implicati libri ex ouillis multi quoque tergoribus,
rari uero in philyrae cortice subnotati.

137. Erantque quidam sacra nigredine colorati, quorum litterae
animantum credebantur effigies, quasque librorum notas Athanasia
conspiciens quibusdam eminentibus saxis iussit adscribi atque
intra specum per Aegyptiorum adyta collocari, eademque saxa
stelas appellans deorum stemmata praecepit continere.

138. Sed tum talia uirgo undanter euomeret, puellae quamplures,
quarum Artes aliae, alterae dictae sunt Disciplinae, subinde,
quae ex ore uirgo effuderat colligebant in suum unaquaeque
illarum necessarium usum facultatemque corripiens. Ipsae etiam
Musae, praesertirm Uranie Calliopeque, innumera gremio congessere
uolumina. In aliis quippe distinctae ad tonum ac deductae
paginae, in aliis circuli lineaeque hemisphaeriaque cum trigonis
et quadratis multiangulaeque formae pro theorematum uel
elementorum diuersitate formatae; dehinc pictura animalium membra
multigenum in unam speciem complicabat. Erant etiam libri qui
sonorum mela signaque numerorum et cantandi quaedam opera
praeferebant.

139. Postquam igitur illam bibliothecalem copiam nixa imi[ta]tus
uirgo diffudit, exhausto pallore confecta Athanasiae opem, quae
tanti laboris conscia fuerat, postulauit. Tum illa: «Ut refectior
caelum sublimisque conscendas, hoc tibi accipe sorbillandum».

140. Ac tunc matri Apotheosi, quae cum illa forte conuenerat et
iam pridem libros, qui ex Philologiae ore defluxerant, manu
contingens ac dinumerans consecrabat, auferens quandam globosam
animatamque rotunditatem sumit ac uirgini porrigit hauriendam.
Verum ipsa species oui interioris crocino circumlita exterius
rutilabat ac dehinc perlucida inanitate albidoque humore,
interiore tamen medio solidior apparebat. Quam cum Philologia
susciperet, quoniam post tanti laboris afflictationes aestusque
mentis plurimum sitiebat, reseratis eius rotunditatis arcanis,
postquam rem dulcissimam comperit, totam incunctanter exhausit:



     continuoque nouo solidantur membra uigore,
     et gracilenta perit macies, uis terrea cedit
     aethereumque uenit sine mortis legibus aeuum.
     


141. Verum diua cum immortalitatis eam poculum cerneret ebibisse,
quo e terris illam caelum pergere immortalemque factam uelut
aenigmate redimiculi perdoceret, ex herba quadam rurestri, cui
ἀείζως uocabulum est, uirginem coronauit praecipiens omnia, quae
adhuc mortalis aduersum uim superam in praesidium coaptarat,
expelleret, quippe caducae mortalisque substantiae istaec esse
minima memorabat. Quae quidem omnia eidem mater abstraxit,
postquam eam mundana transcendisse studia recognouit.

142. Tunc Philologia ex aromate praeparato acerraque propria
Athanasiae primitus supplicauit matrique eius gratiam multa
litatione persoluit, quod nec Vedium cum uxore conspexerit, sicut
suadebat Etruria, nec Eumenidas, ut Chaldaea miracula,
formidarit, nec igne usserit, nec lympha subluerit, nec animae
simulacrum Syri cuiusdam dogmate uerberarit, nec †Phasi senis
ritu Charontis manibus inuolutam immortalitatem mortis auspicio
consecrarit.

143. Interea conscendere iussa lecticam, quae in suggestu maximo
quoniam uidebatur, difficile admodum sibi, ne dicam impossibile,
deputabat: in quam rem consequenter implendam alumnum suum
dilectum prae ceteris conuocauit, quo innixa omnem difficultatem
superae conscensionis euicit; uerum idem, qui Labor ab eadem
uocabatur, non solum in lecticae culmen eam sustulit, uerum
caelum cum domina impiger permeauit.

144. Quippe consociato sibi quodam puero renidenti, qui nec
uoluptariae Veneris filius erat, et tamen Amor a sapientibus
ferebatur, a fronte lecticam subuehere moliuntur:

145. nam postica Epimelia et Agrypnia dilecta uirgini sustulere
mancipia; sic enim Athanasia praeceperat, ut uterque sexus cum
Philologia caelum posset ascendere. Praecedit ilico conscendentem
Musarum concinentium pompa et praedictarum comitum uenerabilis
multitudo;

146. Periergia uero aliis comitata pedisequis dotalibusque
mancipiis curiose uniuersa perscrutans atque interrogans
sequebatur: uerum ad culmina arcis aeriae comitatus ille cum
uirgine propinquabat.

147. Et ecce aduenire subito deorum pronuba nuntiatur, ante quam
Concordia, Fides Pudicitiaque praecurrunt:

148. nam Cupido, corporeae uoluptatis illex, licet eam semper
anteuolet, Philologiae occursibus non ausus est interesse.

149. At ubi in conspectum nubentis diua peruenit atque, ut mos
uirginis erat, litauit aromatis, deam talibus deprecatur: «Iuno
pulchra, licet aliud nomen tibi consortium caeleste tribuerit et
nos a iuuando Iunonem, unde et Iouem dicimus, nominemus, siue te
Lucinam, quod lucem nascentibus tribuas, ac Lucetiam conuenit
nuncupare – nam Fluoniam Februalemque ac Februam mihi poscere non
necesse est cum nihil contagionis corporeae sexu intemerata
pertulerim, Iterducam et Domiducam, Vnxiam, Cinctiam mortales
puellae debent in nuptias conuocare, ut earum et itinera protegas
et in optatas domos ducas et, cum postes unguent, faustum omen
affigas et cingulum ponentes in thalamis non relinquas, Opigenam
te, quas uel in partus discrimine uel in bello protexeris,
precabuntur, Poplonam plebes, Curitim debent memorare bellantes –
hic ego te Heram potius ab aeris regno nuncupatam uoco: da nosse
poscenti, quid haec aeria latitudo atque atomis perlucentes
concurrentibus campi animantum gerant, quidue hic dicatur numinum
subuolare; non enim de humilitate aeris illius quaero, qui
uolucribus permeatur, quem Olympi montis cacumen excedit, qui uix
decem stadiorum altitudine sublimatur sed elata disquiro. At iam
fas puto quicquid περὶ δαιμόνων lectitans intellexeram
conspicari».

150. Hic Iuno conscendentis precibus non repugnans, eam secum in
arces ducit aerias atque exhinc multarum diuersitates edocet
potestatum. «Illi – inquit – quos ignitae substantiae
flammantisque suspicimus, ab ipso aethere sphaeraeque superioris
ambitu usque solarem circulum demeantes ipsi dicuntur dii, et
caelites alias perhibentur causarumque latentium arcana
componunt: sunt enim puriores nec admodum eos mortalium curarum
uota sollicitant, ἀπαθεῖςque perhibentur. Illic Iouem regnare
certissimum est.

151. At infra Solis meatum usque lunarem globum secundae
beatitatis numina subparisque potentiae, per quae tamen uaticinia
somniaque ac prodigia componuntur: haec haruspicio exta
fissiculant admonentia quaedam uocesque transmittunt auguratisque
loquuntur ominibus; plerumque enim quaerentes admonent uel
sideris cursu uel fulminis iaculo uel ostentaria nouitate.

152. Sed quoniam unicuique superiorum deorum singuli quique
deseruiunt, ex illorum arbitrio istorumque comitatu et generalis
omnium praesul et specialis singulis mortalibus genius ammouetur,
quem etiam Praestitem, quod praesit gerundis omnibus,
uocauerunt: nam et populi Genio, cum generalis poscitur,
supplicatur, et unusquisque gubernatori proprio dependit
obsequium ideoque dicitur Genius quoniam, cum quis hominum
genitus fuerit, mox eidem copulatur. Hic tutelator fidissimusque
germanus animos omnium mentesque custodit

153. et quoniam cogitationum arcana superae annuntiat potestati,
etiam Angelus poterit nuncupari.

154. Hos omnes Graeci daemonas dicunt ἀπὸ τοῦ δαιομένοῦ, latine
Medioximos uocitarunt. Qui quidem omnes minus lucidae
splendentisque naturae quam illi caelestes, sicut conspicis,
approbantur, nec tamen ita sunt corpulenti ut hominum capiantur
obtutu.

155. Hic igitur Lares, hic post membrorum nexum degunt animae
puriores, quae plerumque, si meritorum excellentia subuehantur,
etiam circulum solis ac flammantia saepta transiliunt.

156. Dehinc a lunari circulo usque in terram quicquid interpatet
interstitii proprii partitione discernitur, et ab orbe lunari
interfusa medietas disparatur. Sed superior portio eos, sicut
conspicis, claudit, quos hemitheos dicunt, quosque latine Semones
aut Semideos conuenit memorare. Hi animas caelestes gerunt
sacrasque mentes atque sub humana effigie in totius mundi commoda
procreantur:

157. qui quidem plerumque sui miraculo fidem fecere caelestium,
ut in ortu Herculis geminatae noctis obsequium serpentesque idem
paruus oblidens uim numinis approbauit, Tages sulcis emicuit et
ritum statim genti extispiciumque monstrauit, Hammon apparuit cum
cornibus arietinis et uestimentum lanitio ac sitientibus undam
fontis exhibuit.

158. Quid loquar eos, qui primi mortalibus usum rerum maioraque
commoda praestiterunt, ut uitem Dionysus apud Thebas, Osiris apud
Aegyptios haustum uini usumque comperiens? Frumentum Isis in
Aegypto, Triptolemus apud Atticos docuere eademque Isis lini usum
sementemque monstrauit: comminuendae frugis farrisque fragmenta
Pilumno signat Italia, adscribit Asclepio Graecia medicinam.

159. Alii quoque huius generis homines in diuinandi usum et
praescientiam procreati, ut Carmentis in Arcadia ab effuso per
uaticinia carmine memorata, Sibylla, uel Erythraea quaeque
Cym<a>ea est, uel Phrygia, quas non decem, ut asserunt, sed duas
fuisse non nescis, id est Herophilam Troianam †Marmensi filiam et
Symmachiam Hippotensis filiam, quae Erythra progenita etiam
Cumis est uaticinata. Ex hac diuinandi possibilitate Amphiaraus
Mopsusque celebrati.

160. A medietate uero aeris usque in montium terraeque confinia
Hemithei Heroesque uersantur, qui ex eo quod Heram terram ueteres
edixere, Heroes nuncupati, ibique Manes, id est corpori humano
praesules attributi, qui parentum seminibus manauerunt.

161. Denique haec omnis aeris a luna diffusio sub Plutonis
potestate consistit, qui etiam Summanus dicitur quasi summus
Manium. Hic Luna, quae huic aeri praeest, Proserpina memoratur.

162. Verum illi Manes, quoniam corporibus illo tempore
tribuuntur, quo fit prima conceptio, etiam post uitam isdem
corporibus delectantur atque cum his manentes appellati Lemures;
qui si uitae prioris adiuti fuerint honestate, in Lares domorum
urbiumque uertuntur,

163. si autem deprauantur ex corpore, Laruae perhibentur ac
Maniae. Manes igitur hic tam boni quam truces sunt constituti,
quos ἀγαθούς et κακοὺς δαίμονας memorat Graia discretio.

164. In his etiam locis Summanes eorumque praestites Mana atque
Mantuona, dii etiam, quos aquilos dicunt, item Fura Furinnaque et
mater Mania Intemperiaeque et alii triptes diuorum degunt.

165. Circa ipsum uero terrae circulum aer, ex calore supero atque
exhalatu madoreque infero turbidatus, egredientes corporibus
animas quodam fluenti aestu collidens non facile patitur euolare

166. hincque tractum Pyrphlegethonta sollertia poeticae
adumbrationis allusit, atque in eo perenni strepitu uolutata
colliditur animarum, quas Uedius adiudicarit, impietas, id est
Pluton, quem etiam Ditem Ueiouemque dixere.

167. Ipsam quoque terram, qua hominibus inuia est, referciunt
longaeuorum chori qui habitant siluas, nemora, lucos, lacus,
fontes ac fluuios, appellanturque Panes, Fauni, †Fones, Satyri,
Siluani, Nymphae, Fatui Fatuaeque uel Fantuae uel etiam Fanae, a
quibus fana dicta quod soleant diuinare. Hi omnes post prolixum
aeuum moriuntur, ut homines, sed tamen et praesciendi et
incursandi et nocendi habent praesentissimam potestatem.

168. Inter priores igitur Genios tua adhuc mortalis uirginis diua
consistet: nam eccam tibi aetheria Iuno, seu Vesta est, ut iam
immortali diuaeque praecipit dicens: «iam sede in concilio Iouis
directa» demumque de acerra uirginis partem sumit.

169. Tunc portitores diuae correpta lectica magno eam molimine
subuexere, sed postquam centum uiginti sex milia stadiorum aeria
subuecti leuitate conscenderant ac tonum primum ex pthongis
compleuere caelestibus, lunarem ingressa circulum uirgo, diuae
congruis nidoribus supplicando, de proximo conspicatur globosum
quoddam tenerumque corpus, e superni roris leuitate compactum,
instar speculi praenitentis adiaculati fulgoris radios reuibrare.

170. In eo sistra Niliaca Eleusinaque lampas arcusque Dictynnae
tympanaque Cybeleia uidebantur; triformis etiam discolorque
uertigo terribili quadam maiestate rutilabat: quae licet
cornigera et aspera crederetur, egestionibus opportuna tamen et
felem et ceruam et conuersiones bis binas uultibus praeferebat.

171. Exhinc medio quam ad lunam conscenderat, ad Cyllenii
circulum uenit, quo hemitonio permeato multiplex ei, utpote
nubenti dominae, ministrorum populus laetabundus occurrit;

172. inter quos splendentis formae habitusque femina ac promptae
ubertatis ornatibus opulenta uirgini salutata usque in eius
osculum confisa peruenit: sed mirabatur illa obsequentium
multitudo, quae, sicut Syrus quidam astruit, in numero duorum
milium fuerat constituta, quod femina, quam Etrusci dicebant ipsi
denuptam fuisse Cyllenio, nulla prorsus inuidia titillata
uirginem complexa constrinxerat.

173. Haec autem Facundia, nam hoc illi uocabulum, in Philologiae
penatibus se ortam educatamque memorabat, nec indignum esse quod
sibi alumna praelata est, quae et sibi semper ornatum et pabulum
multis praebuerit Disciplinis.

174. Venit etiam quaedam decens ac pudicissima puellarum, quae
praesul domus custosque Cylleniae, uerum Themis aut Astraea aut
Erigone dicebatur; spicas manu caelatumque ex hebeno pinacem
argumentis talibus afferebat:

175. erat in medio auis Aegyptia, quae ibis memoratur ab incolis,

176. sed cum petaso uertex atque os pulcherrimum uidebatur, quod
quidem serpentis gemini lambebat implexio; subter quaedam
praenitens uirga, cuius caput auratum, media glauca, piceus finis
exstabat; sub dextra testudo minitansque nepa, a laeua caprea,

177. sed dilophon alitem, quae sit oscinum <im>mitior, in
certaminis temptamenta pulsabat.

178. Ipsa uero ibis praenotatum gerit nomen mensis cuiusdam
Memphitici.

179. Hanc tabellam cum ingestam sibi cognosceret uirgo uenerata,
licet sponsi cognosceret argumentum, tamen non ausa est sine
supplicatione transire.

180. Tunc etiam candidior Atlantidum, Iouis congressu pignorisque
culmine prouecta, superuenit, quae quidem ne in nurus officio
sine bilance libra apparere dignata est. Quam uirgo uenerata,
quoniam satis sociam filio recognouit, duabus cum lucrorum
potente dicatis coepit honorare pecudibus.

181. Hinc festinatur ascensus et usque in Veneris circulum
hemitonio transuolatur ipsaque Venere, quae nuptiis allubescebat,
quantum decebat orata hoc in ea perhibetur intuita, quod admodum
pulchra, tamen antias draconibus circumflexa crebroque
capillitio uulsa, ambifarium genitale secum congressum mitificat.

182. Mox studium in solarem laborare circum, quippe sescuplo
fatigabat ascensum, qui tonos ac dimidius habebatur:

183. ibi quandam nauem totius naturae cursibus diuersa cupiditate
moderantem cunctaque flammarum congestione plenissimam beatis
circumactam mercibus conspicatur, cui nautae septem, germani
tamen suique consimiles, praesidebant. In prora felis forma
depicta, leonis in arbore, crocodilli in extimo uidebatur.

184. In eadem uero rate fons quidam lucis aetheriae arcanisque
fluoribus manans in totius mundi lumina fundebatur. Quo uiso
Philologia, consurgens totaque ueneratione supplicans ac paululum
coniuens oculis, deum talibus deprecatur:

185.

     «Ignoti uis celsa patris uel prima propago,
     fomes sensificus, mentis fons, lucis origo,
     regnum naturae, decus atque assertio diuum
     mundanusque oculus, fulgor splendentis Olympi,
     ultramundanum fas est cui cernere patrem
     et magnum spectare deum, cui circulus aethrae
     paret, et immensis moderaris raptibus orbis:
     


186.

     nam medium tu curris iter dans solus amicam
     temperiem superis, compellens atque coercens
     sidera sacra deum, cum legem cursibus addis;
     


187.

     hinc est quod quarto ius est te currere circo
     ut tibi perfecta numerus ratione probetur:
     nonne hac principio geminum tu das tetrachordon?
     


188.

     Solem te Latium uocitat quod solus honore
     post patrem sis lucis apex radiisque sacratum
     bis senis perhibent caput aurea lumina ferre,
     quod totidem menses, totidem quod conficis horas.
     


189.

     Quattuor alipedes dicunt te flectere habenis,
     quod solus domites quam dant elementa quadrigam:
     


190.

     nam tenebras prohibens retegis quod caerula lucet;
     hinc Phoebum perhibent, prodentem occulta futuri,
     


191.

     >uel, quia dissoluis nocturna admissa, Lyaeum.
     Te Serapin Nilus, Memphis ueneratur Osirim,
     dissona sacra Mithram Ditemque Horumque Typhonem;
     


192.

     Attis pulcher item, curui et puer almus aratri,
     Hammon et arentis Libyes ac Byblius Adon:
     sic uario cunctus te nomine conuocat orbis.
     


193.

     Salue, uera deum facies uultusque paterne,
     octo et secentis numeris, cui littera trina
     conformat sacrum Mentis cognomen et omen.
     Da, pater, aetherios menti conscendere coetus
     astrigerumque sacro sub nomine noscere caelum».
     


194. His audita deorum sede iussa est permeare: uerum hemitonio
subleuatam Pyrois circulus immoratur in quo Iouis fuerat maximus
filiorum;

195. ex quo circulo uisus Pyrphlegethon amnis ad infera demeare.

196. Quo transgresso, neque enim labor fuerat hemitonii
interiecta transcurrere, in Iouialis sideris peruenere fulgores,
cuius circulus <Phrygio> pthongo personabat: illic sidus erat
temperamenti uiuifici ac salubris, effulgentia blandisque
uibratum candoribus, cuius quidem lucis natura, ex calidis
humidisque commixtionibus candens, quadam prosperitatis
tranquillitate rutilabat. Verum ibi sidus Iouis: nam ipse totius
mundi membra collustrans ad deorum dicebatur imperium et senatum
caelitem commeasse.

197. Hunc etiam praetergressa circum ac parili interiectione
sublimis deorum rigidissum creatorem in algido haerentem
pruinisque niualibus conspicata; uerum idem, quem circumire
nitebatur, orbis melo Dorio tinniebat. Sed ipsi praesuli nunc
draconis facies, nunc rictus leonis, nunc cristae cum aprunis
dentibus uidebantur, totoque exitialis saeuiebat horrore, cui
tamen potestas pro circi granditate maior ac praelata ceteris
habebatur. Denique harpis bombisque perterrita tam intoleranda
congressione uirgo diffugit.

198. Inde maximis conatibus sescuplo itineris euehuntur: nam tono
ac dimidio ad ipsius caelitis sphaerae globum ac laqueatum
stellis ambitum peruenitur.

199. Sicque [s]ex tonorum conscensionibus stadiorum<que> defecta
lassitudine fatigati, cum diapason symphoniam quicquid emensi
erant aduerterent consonare perfectione absolutae modulationis,
post labores maximos recreati paululum conquierunt.

200. Ipsa quippe Philologia, lectica desiliens, cum immensos
luminis campos aetheriaeque tranquillitatis uerna conspiceret ac
nunc tot diuersitates cerneret formasque decanorum, tunc
octoginta quattuor liturgos caelo miraretur adstare, uideretque
praeterea fulgentes crebrorum siderum globos et circulorum
alterna illigatione texturas, ipsam uero,

201. quae ambitum coercet ultimum, sphaeram miris raptibus
incitatam, polosque et axem ex caeli summitate uibratum profundam
transmeare terram atque ab ipso totam caeli molem machinamque
torqueri,

202. tanti operis tantaeque rationis patrem deumque non
<ne>sciens ab ipsa etiam deorum notitia secessisse, quoniam
extramundanas beatitudines eum transcendisse cognouerat, empyrio
quodam intellectualique mundo gaudentem, iuxta ipsum extimi
ambitus murum, annixa genibus ac tota mentis acie coartata,

203. diu silentio deprecatur ueterumque ritu uocabula quaedam
uoce mentis inclamans secundum dissonas nationes numeris uaria,
sono ignota, iugatis alternatisque litteris inspirata,
ueneraturque uerbis intellectualis mundi praesules deos eorumque
ministros sensibilis sphaerae potestatibus uenerandos

204. uniuersumque totum infinibilis patris profunditate
coercitum, poscitque quosdam tres deos aliosque diei noctisque
septimo radiatos;

205. quandam etiam fontanam uirginem deprecatur, secundum
Platonis quoque mysteria ἅπαξ καὶ δὶς ἐπέκεινα potestates.

206. His diutissime florem ignis atque illam existentem ex non
existentibus ueritatem toto pectore deprecata, tum uisa se
cernere apotheosin sacraque meruisse,

207. quippe quidam candores lactei fluminis tractim stellis
efflammantibus defluebant:

208. laetabunda igitur gratesque testata iter in Galaxium
flectit, ubi senatum deum a Ioue nouerat congregatum. Erat autem
ibi Iouialis domus, quae etiam granditate mira mundanum ambitum
possideret et decore conspicuo fulgorem siderum uinceret et
nouitate situs signiferum circulum decusaret; praeterea tanto
splendore renidebat ut argenti crederetur fabricata materia. Ibi
septa candentia culmenque sectatum limbis niualibus albicabant,

209. ubi iam Iuppiter cum Iunone omnibusque diuis in suggestu
maximo ac subselliis lacteis residens sponsales praestolatur
aduentus: qui simul Musarum uoces ac dissonis mela dulcia
cantilenis uirgine adueniente percepit, priore loco praecepit
uenire Cyllenium,

210. quo Liber et Delius, fidi amantissimique germani, Hercules
etiam, uterque Castorum Gradiuusque, et quicquid deorum de Ioue
progenitum est, Cyllenii adhaerebat officio;

211. elementorum quoque praesides angelicique populi pulcherrima
multitudo animaeque praeterea beatorum ueterum, quae iam caeli
templa meruerant, gressus Maiugenae sequebantur.

212. Linum, Homerum Mantuanumque uatem redimitos canentesque
conspiceres, Orpheum atque Aristoxenum fidibus personantes,
Platonem Archimedenque sphaeras aureas deuoluentes;

213. ardebat Heraclitus, udus Thales, circumfusus atomis
Democritus uidebatur; Samius Pythagoras caelestes quosdam numeros
replicabat, Aristoteles per caeli quoque culmina endelechiam
scrupulosius requirebat, Epicurus uero mixtas uiolis rosas et
totas apportabat illecebras uoluptatum. Zeno ducebat feminam
prouidentem, Arcesilas collum intuens columbinum, multusque
praeterea palliatorum populus studiis discrepantibus dissonabat,
qui quidem omnes inter Musarum carmina concinentium audiri, licet
perstreperent, nullo potuere rabulatu.

214. Veniente igitur introgressoque Cyllenio omnis ille deorum
senatus, ueneratus uerticem ingredientis, exsurgit: ipse Iuppiter
eum propter suum consessum, Pallade a dextra sociata, medium
collocauit.

215. Nec longo interiectu ipsa quoque Philologia ambita Musis ac
matre praeambula corrogatur. Qua ingrediente ac Vestae, deum
nutrici eidemque pedisequae, acerram illam olacem aromatis
refundente, omnis ille ordo caelicolum, portiones sibi
competentes attribuens, Arabicis laetabatur halatibus.

216. Verum uirgo, ut est per omnia uerecunda, licet a Ioue eius
assidere confinio iuberetur, tamen ibi potius uoluit, ubi Musas
conspexerat, amota Palladis consortione, residere.

217. Tunc exsurgens uirginis mater poscit de Ioue superisque
cunctis uti sub conspectu omnium quicquid sponsalium nomine
praeparauerat Maiugena traderetur, ac demum dos a uirgine non
deesset, tuncque tabulas ac Papiam Poppaeamque legem sinerent
recitari.

218. Cuius petitioni iustissimae deorum senatus attribuit ut in
consessu caelitum offerenda probarentur. Hic Phoebus exsurgit,
fratris officium non detrectans, ac singulas ex famulitio
delectuque Cyllenio incipit admouere, quae tam pulchrae cunctis
quam ornatissimae refulsere.

219.

     Transcursa, lector, parte magna fabula,
     quae tam morosis implicata ductibus
     tenui lucernam palpitare lumine
     coegit. Instans innitens crepusculum
     ac ni rosetis purpuraret culmina
     Aurora, primo et conuenustans halitu
     surgens fenestras dissecaret lumine,
     adhuc iugata compararet pagina
     quocumque ducta largiorem circulum.
     


220.

     Nunc ergo mythos terminatur, infiunt
     artes libelli qui sequentes asserent:
     nam fruge uera omne fictum dimouent
     et disciplinas annotabunt sobrias
     pro parte multa, nec uetabunt ludicra.
     Habes quid instet, si potestas caelitum
     faueantque Musae et chelys Latoia.
     


Liber III
De arte grammatica
221.

     Rursum Camena paruo
     phaleras parat libello
     et uult amicta fictis
     commenta ferre primum,
     memorans frigente uero
     nil posse comere usum,
     uitioque dat poetae
     infracta ferre certa,
     lasciua dans lepori
     et paginam uenustans,
     multo illitam colore.
     


222.

     «Atquin prioris ille
     titulus monet libelli
     mythos ab ore pulsos
     Artesque uera fantes
     uoluminum sequentum
     praecepta comparare.»
     At haec iocante rictu
     «nil mentiamur» inquit
     «et uestiantur Artes.
     An tu gregem sororum
     nudum dabis iugandis,
     et sic petent Tonantis
     et caelitum senatum?
     Aut si tacere cultum
     placet, ordo quis probatur?»
     «Certe loquentur illae
     quicquid fuat docendum,
     habitusque consequentur
     asomato in profatu.»
     «Haec nempe ficta uox est,
     et deuius promissi es;
     cur ergo non fateris
     ni figminis figura
     nil posse comparaci?»
     His me Camena uicit.
     †Fugis iugabo ludum.†
     


223. Admouerat igitur Letoides unam priore loco Mercurialium
ministrarum aetate quidem longaeuam, sed comitate blandissimam,
quae se in Memphide ortam rege adhuc Osire memorabat, diuque
obtectam latibulis ab ipso repertam edueatamque Cyllenio. quae
femina, licet in Attica, ubi malore aeui parte floruerat, se
assereret incedere palliatam, tamen ritu Romuleo propter Latiare
numen et Oli caput propterque Martiam gentem Venerisque
propaginem senatum deum ingressa est paenulata. Gestabat haec
autem teres quoddam ex compactis annexionibus ferculum, quod leui
exterius elephanto praenitebat, unde uelut medendi sollers
magistra curandorum uulnerum insignia proferebat.

224. Nam ex eodem scalprum primo uibranti demonstrabat acumine,
quo dicebat circumcidi infantibus uitia posse linguarum,
dehincque nigello quodam puluere, qui ex fauilla confectus uel
sepia putaretur, illato per cannulas eadem resanari. Tunc etiam
quoddam medicamen acerrimum, quod ex ferulae flore caprigenique
tergoris resectione confecerat, rubri admodum coloris exprompsit,
quod monebat faucibus adhibendum, cum indocta rusticitate
uexatae fetidos ructus uitiosi oris exhalant. Demonstrabat etiam
quendam gratissimum gustum uespere multo oliuoque laboratum, quo
depulsa uocis insuauissimae diritate canoros etiam fieri posse
memorabat.

225. Arterias etiam pectusque cuiusdam medicaminis adhibitione
purgabat, in quo et cera fago illita et gallarum gummeosque
commixtio et Niloticae fruticis collemata notabantur. Quae uis
epithematis licet memoriam intentionemque procuraret, tamen
natura sui etiam uigilias inferebat.

226. Protulit quoque limam quandam artificialiter expolitam, quae
octo partibus auratis uelut diuersis nexionibus interstincta
uibrabat, ex qua scabros dentes uituliginesque linguarum et
sordes, quas in Soloe quadam ciuitate contraxerant, leui sensim
attritione purgabat.

227. Haec abstrusa nosse carmina numerosque multifidos crebrae
supputationis opere putabatur. Denique quoties curandos
acceperat, mos eius erat de nomine primo tractare; casus etiam
non tacebat, quanti uel uitia creare possent uel prudentissime
declinari tunc genera rerum, uerba etiam curandorum cum ratione
captabat, ne, ut fieri ab aegrotantibus moris est, nomen pro
nomine commutarent. Tum uerborum modos, tempora figurasque
[schemata] requirebat, iubebatque alios, quis plenitudo obtunsior
atque immobilis torpor insederat, gradus percurrere scandereque
quam plurimum operum, praepositionibus aut coniunctionibus <aut>
participatis insistere totaque eurandos arte fatigari.

228. Hanc igitur feminam tali multorum curatione callentem cum
deorum nonnulli Iatricen, alii Genethliacen diuersis rerum
operibus aestimarent, addereturque fidei medendi sollertia, quod
eam opitulari posse oris uitiis nec Pallas denegaret nec ipse
Maiugena, inconsentaneum tamen uidebatur incedere medicam
paenulatam. Idcircoque ab ea et nomen et officium suum ac totius
expositio artis exquiritur.

229. Tunc illa, ut familiare habebat exponere percunctata ac
docere facile, quae ab eadem quaerebantur, paenula a dextra cum
modestia uerecundiaque releuata, sic coepit: «Γραμματική» dicor
in Graecia, quod γραμμή linea et γράμματα litterae nuncupentur,
mihique sit attributum litterarum formas propriis ductibus
lineare. Hincque mihi Romulus Litteraturae nomen ascripsit,
quamuis infantem me Litterationem uoluerit nuncupare, sicut apud
Graecos Γραμματιστική primitus uocitabar, tunc et antistitem
dedit et sectatores impuberes aggregauit. Ita, quod assertor
nostri nunc litteratus dicitur, litterator antea uocabatur. Hoc
etiam Catullus quidam, non insuauis poeta, commemorat dicens
«munus dat tibi Sylla litterator». Idem apud Graecos
γραμματοδιδάσκαλος uocitatur.

230. Officium uero meum tunc fuerat docte scribere legereque;
nunc etiam illud accessit, ut meum sit erudite intellegere
probareque, quae duo mihi uel cum philosophis criticisque
uidentur esse communia. Ergo istorum quattuor duo actiua dicenda
sunt, duo spectatiua siquidem impendimus actionem, cum quid
conseribimus legimusue, sequentum uero spectaculo detinemur, cum
scripta intellegimus aut probamus, [et] licet inter se quadam
cognatione coniuncta sint, sicut ceteris artibus comprobatur. Nam
et actor cognoscit primo, quae ualeat actitare, et astronomus
quaedam facit, ut per ea cognoscat, quae debeat comprobare.
Miscet etiam utrumque geometres quippe formar theorematum cum
rationibus certis efficit et cognoscit.

231. Partes autem meae sunt quattuor : litterae, litteratura,
litteratus, litterate. Litterae sunt, quas doceo; litteratura
ipsa, quae doceo; litteratus, quem docuero; litterate, quod
perite tractauerit quem informo. Profiteor autem de orationis
natura usuque tractare. Natura est ex quibus formetur oratio;
usus cum eadem utimur appellatur. His etiam materies admouetur,
ut de qua re dicendum sit aestimemus. Oratio ipsa uero tribus
gradibus eruditur, id est ex litteris, syllabis et ex uerbis.

232. Verum in litteris gemine quaestio diuersatur. Namque aut
naturales sunt aut effictae. Natura enim insinuante earum nomina
in loquendi substantiam procreata; artificiosa uero formatio
earum lineas quas scribimus designauit ad hoc, ut praesentes una
uti, absentes alia, potuissent. Atque ita ex hac parte, qua
scribitur, mutae, ex illa, qua legitur, uoces sunt appellatae,
siquidem haec auribus tantum, illa solis oculis ualeat
comprehendi.

233. Litterae igitur aliae sunt, quae per se efficere totum
ualeant, aliae quae nihil. Nam uocales, quas Graeci septem,
Romulus sex, usus posterior quinque commemorat, y uelut graeca
reietta. Hae tamen in Latio nunc produci, nunc contrahi, nunc
acui, nunc grauari uel etiam circumflecti, nunc aggregari, nunc
distrahi sine iactura sui nominis possunt. Modo solae syllabas
formant, nunc consonantes utrimque suscipiunt uocalesque
nonnullas, modo se inuicem mutant, nuper sibi cum decore
succedunt. Quippe a plerumque in e transuertitur, nam capio cepi
facit ; nunc in i, ut sacro insilio, nunc in o, ut plaudo
plostrum; uel in u, ut arca arcula. Item e littera primum in a
reformatur, ut sero satum, uel in i, ut moneo monitus, uel in o,
ut a tegendo toga, uel in u, ut a tego tugurium. Similiter i
quoque uocalis in a conuertitur, ut siquis siqua, in e, ut fortis
forte, in o, ut qui quo, in u, ut ibi ubi. Non aliter o littera
in a transit, ut creo creaui, uel in e, ut tutor tutela, uel in
i, ut uirgo uirginis, uel in u, ut uolo uolui. Item u simili
ratione conuertitur in a, ut magnus magna, in i, ut telum teli,
in o, ut lepus leporis, in e, ut sidus sideris. Sic igitur
transformatae nunc utrimque poterunt copulari, nunc ex altero,
nunc ex neutro, nunc aliquas partes orationis terminant nuncque
nullas.

234. Nam a primum utrimque sibi associat u et i litteras, nam et
aurum et uarus dicitur et Ianus et Aiax. ex uno autem latere
suscipit e, ut Aeneas, ex neutro uero o. Finit nomina feminina,
ut dea, masculina, ut Iugurtha, neutra in singolari numero tantum
graeca, ut toreuma, peripetasma, in plurali autem latina, ut
monilia; in uerbis imperandi modum, ut canta, salta.

235. E autem uocalis duarum graecarum litterarum uim possidet;
nam cum corripitur ε graecum est, ut ab hoc hoste, cum producitur
η est, ut ab hac die, ac maxime tunc circumflexum aceentum
tenet. Haec duas uocales, id est i et u, ex latere utroque
complectitur, ut in Euro, Ueientano et in. Eia, iecore. Finit
uero nomina neutra, ut monile, feminina etiam, sed graeca, ut
Calliope, pronomina, ut ille, iste; numerum etiam totius generis,
ut quinque, licet aptoton sit; item uerba imperatiui modi, ut
sede, curre, modi infiniti, scribere, scripsisse.

236. I uero littera cunctis utrimque uocalibus sociatur; nam a
complectitur cum dicimus Ianuariae et Aiax, e autem ut teneat
docuerunt exempla superius demonstrata; o autem litterae
copulatur in nomine Iouis et Oinone [oisus etiam dicitur; sic
enim ueteres usum dixere], u autem ut in iuuando et uita. Haec
aliquando uocalis geminam syllabam facit, finitque omnium generum
nomen, ut frugi, numerum itidem omnium generum, ut uiginti, item
uerba modi indicatiui, ut noui, memini, imperatiui sali, ueni,
infiniti iaculari, luctari.

237. O uero littera quibus uocalibus quaue ex parte cohaereat,
superius memoratum. Finit autem nomina masculina, ut Cato,
feminina, ut Iuno, numerum omnium generum, ut octo, item uerba
actiua, ut canto, laudo, modo imperatiuo tantummodo unum finit,
ut cedo, aduerbium, ut subito, praepositionem, ut pro.

238. U autem littera uocalibus omnibus utrimque coit praeter o
antelatum. Sola etiam u sui generis litteram non geminat, sed
coniungit, ut uulgus, Vulcanus. Finit articulos, ut tu, nomina
neutra, ut genu, cornu, nullum autem uerbum claudit.

239. Hactenus de uocalibus. Non enim uocales astruere, sed omnes
litteras sum iussa monstrare. Verum reliquas quae secuntur
consonantes esse non dubium est, quae item discernuntur in
semiuocales et mutas, quarum exsequar rationem.

240. Quippe f littera, quae est semiuocalium prima, duas
tantummodo consonantes praelata complectitur l et r, ut dicimus
flauus et frugi. Vocales uero complectitur ita ut i et u uocales
sibi praeferri prohibeat, nullum autem claudit finitiua sermonem.

241. L uero littera tripliciter sonat. Nam exilem sonum reddit
cum geminatur, ut sollers, Sallustius, medium autem cum terminat
nomina, ut sol sal, item leniter sonat cum uocale anteuenit, ut
lapis, lepus, liber, locus, lucena; plenum uero sonum habet, cum
ei praeferentur litterae p g c f, ut in Plauto, glebis Claudio,
Flauo. L autem numquam ulli semiuocali uel mutae praeponitur,
quae pro d in praepositione accipitur, cum ei a praefertur, ut
allidit, alligat. Haec etiam <in> praelata praepositione
seruatur, ut illepidus, illotus. Vtrimque autem uocales
amplectitur, et nomina nonnulla determinat: in masculino sol, in
feminino Tanaquil, in neutro a e i praecedentibus, ut bidental,
mel, sil. Aduerbia etiam claudit, ut semel.

242. M uero littera tam in sermonis initio quam in medio esse et
in ultimis potest, ut mores, umbra,triticum. Ex consonantibus
solam praecedit n, ut Mnemon, subsequitur solam s, ut Sminthius,
mutarque in n nonnumquam, ut cum dicimus nunquis, terminatque
neutra, ut aurum et argentum, item monoptota, ut nequam, in
genere masculino accusatiuum simplicem et duplicem genetiuum, <ut
hominem, hominum>, item participia et uerba et aduerbia, ut
tractum, legam, cursim, numerum etiam omnium generum, ut nouem,
decem.

243. N autem littera plenior apparet in primis et ultimis, ut
Nestor, tibicen, in mediis exilior, ut mane, damnum. Ex
consonantibus sequitur m litteram, ut Memnon, s autem praecedet,
ut fons, mons. Conuertitur etiam in m, cum eam secuntur b p m, ut
dicimus imbuit, impulit, imminet. Eadem nomina terminantur
masculinum, ut tibicen, femininum graecum, ut Siren, neutrum, ut
culmen.

244. R uero uocales utrimque complectitur. De consonantibus s
soli praeponitur, ut sors, fora, et x duplici nonnumquam, ut arx.
Conuertitur in l et n et s, ut niger nigellus, femur feminis,
gero gessi. Finit nomina mascolina post omnes uocales, ut par,
pater, uir, nitor, fur; feminina post e et o, ut mulier, soror;
neutra post omnes praeter i, ut calcar, piper, marmor, sulphur.
Finit uerba et aduerbia, ut uenor, quater.

245. S nonnulli litteram non putarunt; nam Messala quendam
sibilum dixit. Quae tamen utrimque p litterae copulatur, ut
spado, psittacus, et c q t sequentes amplectitur, ut Scaurus,
squama, stella. In plures etiam transitum facit, ut in 1, dicimus
enim modus modulus; in n, sanguis sanguinis; in r, flos floris;
in d, custos custodis; in t, nepos nepotis. Terminat et masculina
et feminina post omnes uocales, neutra post a o u, ut uas, os,
nemus. Huic litterae diuus Claudius p adiecit aut c propter ψ et
ξ graecas, ut psalterium, saxa.

246. X autem nemo litteram putat, quoniam duplex est; constat
enim ex g et s, ut rex regis, aut ex c et s, ut nux nucis. In u
aliquando transuertitur, ut nix niuis, et c, ut pix picis. Haec
in Latinis numquam ponitur prima, apud Graecos autem ponitur, ut
Xantho. Et <in> masculino [et feminino] omnibus uocalibus
sociatur, ut Aiax, frutex, calix, †uelox, Pollux, et feminino, ut
fax, lex, lodix, celox, lux; neutrum nullum claudit.

247. Transactis semiuocalibus mutae sunt perquirendae, quae ideo
hoc nomine nuncupantur, quoniam nisi illis uocales associatae
succurrerint, intra oris sonitum ante auspicia moriuntur.

248. B prima omnibus uocalibus utrimque conectitur; praefertur
consonantibus l et r, ut blaesus et breuis. Transit in c, ut
succurrit; in f,ut sufficit; in m, ut summittit; in p, ut
supponit; in s, ut sustulit.

249. Finit nihil nisi tres praepositiones ab, ob, sub. C uocales
utrimque collaterat, consonantes quasdam praecedit l t r m n, ut
clarus, tectum, crus, Acmon, Cnidus. Finit articulos, quos
pronomina uocant, hic haec, hoc, et aduerbia, ut sic, huc, hic.
Sola mutarum antecedentem uocalem producit et pro duplici
habetur, ut hic hoc [haec].

250. D utrimque uocales tenet. Praeponitur r litterae in Druso. M
litterae numquam praefertur in Latinis, in Graecis autem
aliquando, ut Dmois; sic et n, ut Ariadne. Transit in c, ut
accidit ; in g, ut aggerit, in l, ut allegat, in p, ut apponit in
r, ut, arripit; in s, ut assidet; in t, ut attinet. Finit
articulos neutralis generis, ut istud, illud, et praepositionem,
ut apud.

251. G omnibus uocalibus praefertur. Sequitur a litteram, ut in
aggere, quae quotiens geminatur adiungitur. Praefertur r
litterae, ut graue; 1, ut gladius; n, ut ignis. In c quoque
conuertitur, ut rego rector. Nihil [quoque] concludit.

252. H aspirationis notam esse certissimum est. Quandoque
uocalibus accedit, ut hospes et heres. Transit in x, ut traho
traxi. Hanc Graeci diuiserunt; nam pars eius dexterior
aspirationis nota est, sinistra contrariati significationis.

253. K uero nunc nota putatur esse, nunc littera; nam eius
effectus c integrare non dubium est absque his: kapita, kalendae,
kalumniae.

254. P autem conuenit utrimque uocalibus; r litterae praeponitur,
ut prandere; l, ut placere; t, Ptolomaeus; s, psittacus; n ut
†in sympnum; terminat uero nihil.

255. Q quidam litteram non putabant, et uincerent, nisi in equo
et equitatu appareret expresse. Haec numquam sine duabus
uocalibus ponitur, quarum prior erit u et sic ceterae
consequentur, ut quartus, questus, Quirites, quotus, equus.
Constat autem ex c et u, ideoque duplex et composita dicitur nec
geminatur. Nullam singularem litteram comprehendit, finit nihil.

256. T uocales ex utroque concludit, ut in coniunetionibus et
praepositionibus. Praecedit l in Tlepolemo, m in Tmolo, n in
potnia, r in Troia. Finit neutra caput, sinciput, lact. Articulos
terminat, ut quot, tot; uerba, ut legunt, aduerbium et
interiectionem, ut ut, attat.

257. Z a Graecis uenit, licet etiam ipsi primo σ Graeca
utebantur; nam. Sethum dicebant, quem nunc Zethum dicunt. Tamen
haec gemina etiam ab ipsis habetur. Nam a τ et σ componitur, quam
ut aduertas duplicem, numquarn poterit geminari. Haec
praeponitur m litterae, ut Zmyrna.

258. Ex his igitur uniuersis XUIII litterae necessitatem cunctae
conscriptionis absoluunt; placet enim mihi y in uocalium numerum
congregari, neque sine hoc Hyacinthus aut Cyllenius poterit
annotari. Sic igitur erit, ut senae fiant uocales, semiuocales et
mutae.

259. Si enim h aspirationi dabitur superuacuaeque erunt q et k, x
autem ut duplex in elementorum ordine non probatur, z uero a
Latinis excluditur, decem et octo numero, sicut dictum est,
supersidunt.

260. Quae tamen cum superuacuis reiectisque cunctis ex unius
uocis sonitu conformatae diuersas naturalis harmoniae causas sub
oris concinentia reppererunt.

261. Namque A sub hiatu oris congruo solo spiritu memoramus;
B labris per spiritus impetum reclusis edicimus;
C molaribus super linguae extrema appulsis exprimitur;
D appulsu linguae circa superiores dentes innascitur;
E spiritus facit lingua paululum pressiore,
F dentes labrum inferius deprimentes,
G spiritus cum palato;
H contractis paululum faucibus uentus exhalat,
I spiritus prope dentibus pressis.
K faucibus palatoque formatur.
L lingua palatoque dulcescit.
M labris imprimitur.
N lingua dentibus appulsa collidit.
O rotundi oris spiritu comparatur.
P labris spiritus erumpit,
Q appulsu palati ore restricto.
R spiritum lingua crispante corraditur.
S sibilum facit dentibus uerberatis.
T appulsu linguae dentibusque impulsis extunditur.
V ore constricto labrisque prominulis exhibetur.
X quicquid C atque S formauit exsibilat.
Y appressis labris spirituque procedit.
Z uero idcirco Appius Claudius detestatur, quod dentes mortui,
dum exprimitur, imitatur.
262.

     Perstricta est cursim rationis regula primae,
     quae multis tendi sueta uoluminibus,
     in qua iuncturis quid nectat littera utrisque,
     quo admittat socium uel faciat latere,
     quae quo transiliat conuersis legibus usu
     et transformatum nomen habere uelit,
     quas oris sonitus uel quas modulatio linguae
     gignant et pulsu rupta labella suo.
     Nunc iam compactis cursanda est syllaba formis,
     ut fastigetur longa breuisque fuat.
     Haec duo percurram; iuncturas littera quippe
     praeueniens docuit sub ratione pari.
     Hoc igitur subdens nectendum concipit orlo,
     si uestrum, superi, comprobat arbitrium.
     


263. Haec cum Grammatice diceret eamque progredi Iuppiter
Deliusque praeciperent, hic Pallas «de iunctura syllabarum»
inquit «dum haec Litteratura deproperat, partem historicam
praetermisit.» Quo uirginia obiectu perterrita, «scio» inquit
«mihi plurima transeunda, ne minutiora nectendo fastidium superae
beatitatis incurram. Proposito igitur per eompendiosos calles
festina perfungar, ne densis obumbrata ramalibus uelut senticosae
copiae densitate siluescam.

264. Syllaba igitur dicta est, quod iunctis litteris sonitum
simul accipientibus informetur. Cuius, ut dixi, tres partes esse
non dubium est: de iunctura, de fastigio aut de longitudinibus.

265. Iuncturae sunt genera quattuor, duo naturalia, duo
historica. Naturalia sunt, cum quaeritur unaquaeque syllaba utrum
ex una, an gemina, an neutra parte iungatur, et utrum litterae,
quae inter se copulari non possunt, adiecta alia littera
socientur, ut m et n, dum non coeant, uocali accedente sociantur,
ut in amni et somno; quae iuncturarum genera ex hoc, quod in.
Litteris memorata sunt, transeantur.

266. Historica uero illa coniunctio est, cum ex litteris, quae
inter se poterunt copulari, diuersitas fandi non easdem nec pares
numero sociarit. Scribimus nos enim Musarum primam syllabam
duabus litteris, Graeci tribus. Lucilius in datiuo casu a et e
coniungit dicens huic Terentiae, Orbiliae, †Licinius a et i et
Lucretius crebro et noster Maro aulai, pictai.

267. Item duae iuncturae sunt cum sociamus syllabas propter pedem
uel uersum, ut duae in una repente depereant, ut in synaliphe,
uel cum litterae exeluduntur e uerbo, ut in ecthlipsi.

268. Hactenus de iuncturis; nunc de fastigio uideamus, qui locus
apud Graecos περὶ προσῳδιῶν, appellatur. Hic in tria discernitur:
una quaeque enim syllaba aut grauis est aut acuta aut
circumflexa; et ut nulla uox sine uocali est, ita sine accentu
nulla. Et est accentus, ut quidam putauerunt, anima uocis et
seminarium musices, quod omnis modulatio ex fastigiis uocum
grauitateque componitur, ideoque accentus quasi adcantus dictus
est.

269. Omnis igitur uox Latina simplex siue composita habet unum
sonum aut acutum aut circumflexum duos autem acutos aut inflexos
habere numquam potest, graues uero saepe. Acutum habet in prima
syllaba, si dicas Caelius, in secunda Sallustius, in tertia
Curiatius; inflexum item in prima, si dicas caelum; syllaba autem
paenultima numquam acuitur natura ipsa, sed praecedens eius, id
est ab ultima tertia, siue breuis siue longa sit, ut Cicero,
Caelius. Flexus autem sonus in ea tantummodo syllaba consistit,
quae praecedit ultimam, nec aliter quam ut ipsa natura longa sit
et ultima tamen breuis, ut Galenus. At si longa, aut si
paenultima positione longa, licet ultima breuis, acutus tamen
sonus fiet, Galeni, Camille. Inflexi proprium hoc est, ut nisi
longis natura syllabis non adhaereat, acutus autem et in longis
et in breuibus inuenitur. Omnis autem uox aut acutum aut
circumflexum sonum habeat necesse est, etiam si monosyllaba sit;
monosyllabae autem graui carent. Omnis uox monosyllaba, cum
aliquid significat, siue breuis est siue positione longa,
acuetur, ut dicimus far, ars; si autem natura longa, flectetur,
ut lux, mos. Disyllabae uero priorem acuunt, uel cum breuis est
utraque, ut citus, uel cum positione longa est utraque, ut
sollers, uel alterutra, positione longa, ut <contus>, cohors. Si
uero prior syllaba natura longa est et sequens breuis, flectetur
prior, ut luna; si posterior longa erit positione uel natura,
prior acuetur, ut codex, dotte. Nulla enim [longa] inuenietur
grauis in disyllabo prior. In trisyllabis si media breuis fuerit,
quam paene ultimam dicimus, non dubie graui accentu
pronuntiatur, ac statim prima eius, hoc est teria ab ultima,
acuetur, ut in Catulo; si uero eadem longa est, interest
quemadmodum sit longa. Si enim natura longa est breuisque ultima,
media flectetur, ut Cethegus, Mancinus; si uero media longa erit
natura et extrema longa, inedia acuetur, ut Catoni, Ciceroni,
uel si positione longa erit media, acuta durabit, qualiscumque
nouissima fuerit, ut Catullus Catullo, Metellus Metello.

270. Pronomina autem quae duplici modo declinantur, id est aut
corripiunt aut producunt mediam syllabam in genetiuo casu
†acuunt, ipsius, illius. Horum si secundae breues fiant, primae
acutae erunt, ut ípsius, íllius. Si uero longae erunt mediae,
primae graues, secundae inflexae erunt, ut óccidit sol et occídit
hominem. Ergo primae acutae sunt, cum mediae breues; cum uero
mediae <...> uel inflexae acutae, cum longae ultimae; ut
tenebrae, latebrae, manipli.

271. Haec a superioribus, quae sunt talia ut Catullus,
Sallustius, hoc differunt, quod illa consonantes diseretas
habent, haec, quamuis et ipsa paene ultimam positione habent
longam, nullam tamen in secunda syllaba ex consonantibus sibi
retinent, sed in tertia sunt duae. Ideoque factum est, ut media
haec nomina ténebras et látebras acuto accentu prima syllaba
proferret, at manipolos et fenéstras paene ultima syllaba acuta
diceretur; quod quidam illud genus syllabae paene ultimae omnino
breue putauerunt, quia non terminaretur consonanti quidam
<longum>, quia, licet non terminaretur consonanti, proxima
syllaba a duabus inciperet consonantibus, et quod natura
litterarum l et r, quae mollis est, nunc longam, nunc breuem
syllabam efficiat. Nulla autem uox Romana duarum uel plurium
syllabarum acuto sono terminatur, inflexum autem non alias
postremum habet, nisi cuius posterior pars in syllabam natura
longam excurrit, ut ergo et pone.

272. Contextus orationis plerumque adimit aut mutat proprios
sonos singulis uocibus. Adimit iis, quae referuntur ad aliquid
sequens, ut praepositionibus ante urbem; nam hic ante perdidit
acutum sonum prioris syllabae; item post muros. Mutant accentus
adiunctis uocibus que, ue, ne, cum tamen complexiua coniunctio
est que, ue [cum] expletiua, ut Latiumque augescere uultis et
stimuloue meum cor apud Accium in Pelopidis. Numquam migrabit
acutus sonus de primis syllabis in postremas praeter particulas
coniunctas, quarum hoc proprium est acuere partes extremas uocum,
quibus adiunguntur. [1]Graeca nomina cum in Latinum uertuntur,
nostra regula pronuntiantur, nisi manent Graeca. Olympus igitur
et Caucasus si ut Latina proferuntur, quam acuere uel flectere
debeant, secundum rationem supra scriptam apparet. Sed si manent
Graeca (et huic regulae in peregrinis uocibus accedimus) necesse
est tamen in obliquis casibus acutos sonos in mediis syllabis
seruent,quoniam apud Graecos quoque non allo accentu haec
enuntiari audimus.

273. Acutus accentus notatur uirgula a sinistra parte in dexteram
ascendente, grauis autem a sinistra parte ad dexteram
descendens, inflexi signum est sigma super ipsas litteras
deuexum. Accentus partim fastigia uocamus, quod litterarum
capitibus apponantur, partim cacumina, tonos uel sonos, Graeci
prosodias. Sciendum etiam uni uocabulo accidere omnes tres
accentus posse, ut est Argiletum.

274. Memoratum arbitror competenter, quae sint et quemadmodum
uertantur fastigia syllabarum; nunc earum longitudines intimabo.
Vnaquaeque enim syllaba aut breuis est aut longa aut communis.
Breuis est, cum uocalis corripitur ac nullis consonantibus
adiuuatur, aut cum correpta forma uel littera terminatur.

275. Longa autem duobus modis efficitur, natura et positione:
natura, cum uocalis producitur, aut cum syllaba circumflexum
accentum tenet, uel acutum in paene ultima, aut cum monosyllaba
unaquaeque uocalis est, aut cum dipthonga reperitur, uel cum
prima syllaba sub alia forma cuiuscumque uerbi composita nec
uocalem nec †acumen mutat; positione, eum breuem uocalem aut duae
consonantes secuntur, siue in eadem syllaba siue seguente siue
per ambas diuisae aut aut alterutra duplex una.

276. Duplices autem sunt x et z; aliquando i et c fieri possunt,
ut si i inter uoeales sit, ut aio, Troia; item c ut hoc erat,
alma parens. Hae autem consonantum uel duplicium, quae breues
adiuuant, formae tunc possunt, si in eodem sermone claudantur
ceterum proximi sermonis consonantes nil adiuuant praecedentem,
licet Uergilius refragetur, dicens arma uirumque cano Troiae, et
item fontesque fluuiosque uoco.

277. Dipthongae autem sunt ae oe eu au ei; absque his [syllabis]
nulla dipthongos memoratur.

278. Communium autem syllabarum modi sunt octo. Nam primus est,
cum correptam uocalem sequitur subiecta eonsonantibus liquida;
est enim longa, ut uasto Cyclopis in antro, breuis, ut uastosque
ab rupe Cyclopas. Secundus modus, cum correpta uocalis in unam
desinit consonantem seguente h; est enim longa, ut terga
fatigamus hasta, breuis, quisquis honos tumuli. Tertius, cum
correptam uocalem duae consonantes secuntur, quarum s prima
littera sit; est enim longa, unde spissa coma, breuis, ponite
spes sibi quisque. Quartus locus, cum breuis syllabapartem
terminat orationis; est enim longa in commate, ut est nam tibi,
Thymbre, caput Euandrius, breuis, hoc caput, o ciues. Item alter
locus ex dipthonga fit Communis: longa, ut Musae Aonides, breuis,
insulae Ionio in magno. Cum uocalis enim sequitur, potest
dipthonga breuis fieri, ut sudibusue praeustis. Alius locus, cum
longam uocalem alia uocalis sequitur; est enim longa o ego
infelix, quem fugis, breuis sub Ilio alto. Alius locus, cum
pronomen c littera terminatur uocali sequente; est enim longa hoc
erat alma parens, breuis solus hic inflexit sensus. Alius locus,
cum correptam uocalem subsequitur z; est enim longa Mezenti
ducis exuuias, breuis nemorosa Zacynthos. [1]Dicta natura in
tribus generibus syllabarum superest ut finales dicantur, in
quibus artis auctoritas et canonica forma consistit. Ac prius de
nomine retractandum.

279. Nominatiuus casus singularis a littera terminatus breuis
est, ut Catilina, Iulia, e littera finitus in <Latinis breuis
est, ut sedile, in> Graecis longus est, ut Euterpe, i autem
terminatus longus est, ut frugi, o finitus breuis est in Latinis,
ut Cato, <in Graecis longus est, licet auctoritas uariet; quippe
Uergilius posuit et te, magne Cato>; u terminatus breuis est, ut
cornu. Al finitus breuis est, ut tribunal, el breuis, ut mel, il
breuis, ut uigil, excepto uno Etrusco Tanaquil, ol longus est,
ut sol, ul breuis, ut consul. M terminatus breuis est, ut tectum,
licet huius raro occurrat exemplum, quia inter uocales m
deprehensum uelut mytacismi asperitate subtrahitur. N finitus
producitur, ut Titan; en in neutris breuis est, ut carmen, in
aliis generibus longus, ut lien, Siren; on terminatus longus est,
ut Memnon. Ar terminatus in monosyllabis tantum longus, ut Nar,
far; er finitus in Latinis breuis est, ut puer, excepto uno
monosyllabo uer, in Graecis producitur, ut aer; ir terminatus
corripitur, ut uir; or terminatus breuis est, ut auctor; ur
terminatus corripitur, ut mur-mur, excepto uno monosyllabo [ut]
fur. As finitus in Latinis nominibus producitur, ut facultas,
paupertas; in Graeeis tunc tantum breuis est, cum genetiuus dos
fuerit terminatus, ut Arcas Arcados. Es terminatus in Graecis
nominibus longus est, ut Anchise s; in Latinis, si quintae
declinationis fuerit, producitur, ut dies; si tertiae, tunc
longus est, cum geneatiuus singularis non crescit syllaba, ut
labes <labis>, uel <cum> crescens e productam ante ultimam
syllabam retinet, ut quies quietis; nam si eam in i mutauerit, ut
miles militis, aut corripuerit, ut seges segetis, corripitur
exceptis his Ceres pes atque his similibus. Is finitus breuis
est, ut agilis <exceptis tribus monosyllabis glis uis lis>. os
terminatus tunc est in Latinis breuis, cum genetiuus ante ultimam
syllabam non habet naturaliter longam, ut os ossis, in Graecis
tunc corripitur, cum genetiuus dipthongo terminatur, ut Delos τοῦ
Δήλου. Vs finitus breuis est, ut doctus, sed longus fit si
genetiuus syllaba creuerit et ante ultimam [i aut] u productam
habuerit, ut uirtus, et in uno inflexibili [ut] pus. T terminatus
corripitur, ut caput. C finitus duo nomina tantum facit, ut
allec, quod producitur, et lac, de cuius declinatione dubitatur.

280. Genetiuus singularis tunc producitur, cum aut nominatiuo
similis est, ut senatus, aut dipthongam habet, ut Iuliae, aut i
terminatur, ut docti ; in ceteris corripitur. Datiuus singularis
<in Latinis> producitur, ut Pompeio, in Graecis corripitur si i
littera finiatur, ut Palladi. Accusatiuus singularis in Graeeis
tunc tantum corripitur, cum a uel on terminatur, ut Thesea,
Delon; in Latinis uero breuis est, ut doctum. Vocatiuus
singularis a littera, terminatus in Latinis omnibus uel in
Graecis femininis corripitur, ut tabula, Musa; in masculinis
longus est, ut Aenea. E terminatus in Latinis breuis est, ut
docte; in Graecis producitur, ut Tydide, exceptis his quae
nominatiuus Graecus os terminat, ut Phoebos Phoebe. I terminatus
in Latinis longus est, ut Mercuri; in Graecis corripitur, ut Nai.
O terminatus in Latinis breuis est, ut, Cato, licet Uergilius
contra sentiat; in Graecis producitur, ut Dido. V terminatus
corripitur, ut cornu; in consonantes uero desinens nominatiui
sequitur regulam, exceptis Graecis nominibus, quae saepe mutantur
uarietate linguarum, ut Diomedes. Ablatiuus singularis semper
producitur absque cum e terminatur, in his dumtaxat nominibus,
quae tertiae fuerint declinationis, ut a pariete.

281. Nominatiuus et uocatiuus plurales in masculino et feminino
genere producuntur, ut fluctus, terrae; in neutris breues sunt,
ut fata, in Graecis uero, cum s uel a terminati fuerint, ut
rhetores, poemata, in aliis uero longi sunt, ut Musae. Genetiuus
pluralis breuis est, ut doctorum, in Graecis longus, sed Graeca
declinatione, ut Philaenon. Datiuus pluralis et ablatiuus, si is
fuerint terminati, producuntur, ut doctis; si bus, corripiuntur,
ut hominibus, at si Graeca sit declinatio, in terminatus datiuus
corripitur, ut Arcasin; alias longus est. Accusatiuus pluralis in
nominibus masculinis uel femininis producitur, ut doctos,
Iulias; in neutris corripitur, ut moenia. In Graecis uero, si as
fuerit terminatus et ueniat a genetiuo os finito, corripitur, ut
Arcadas; alias producitur, ut Musas.

282. In omnibus pronominibus singularis nominatiuus correptus
inuenitur, exceptis duobus monosyllabis tu et qui. Genetiuus
singularis i uel ae prolatus longus est, ut mei meae, alias
breuis, ut illius. Datiuus singularis semper productus est, ut
nostro, exceptis mihi,tibi, sibi, quae indifferenter accipiuntur.
Accusatiuus singularis corripitur, ut illum, exceptis me, te,
se. Vocatiuus singularis a nominatiuo suo non dissentit.
Ablatiuus singularis longus est, ut ab illo. Nominatiuus et
accusatiuus plurales tunc tantum corripiuntur, cum a fuerint
terminati, ut nostra. Genetiuus pluralis numquam producitur, ut
illorum. Datiuus et ablatiuus plurales is terminati producuntur,
bus finiti corripiuntur.

283. In omnibus uerbis, modis, temporibus, numeris, personis,
coniugationibus haec uniformis est ratio: quaecumque persona a
fuerit terminata producitur, ut canta. E finita breuis est, ut
lege, nisi a secunda coniugatione ueniat, ut doce; tunc enim
longa est. I terminata persona semper producitur, ut nutri. Oquae
finitur correpta est, ut audio, licet auctoritas et in his
discrepet; nam primae coniugationis primam personam Vergilius
longam facit, ut canto quae solitus et terra, tibi mando. Tamen
monosyllaba etiam producenda sunt, ut do, sto, flo. Vterminata
persona producitur <...>. Am quae finitur breuis est, ut legebam.
Or finita corripitur, ut legor. S littera terminata uerba
producuntur, si piene ultima littera a uel e fuerit, ut amas,
doces, excepto monosyllabo es et his quae ex eo fiunt, ut ades;
si uero i ante s habuerit, corripitur, ut legis, legitis, excepta
secunda persona indicatiui modi temporis praesentis numeri
singularis a tertia coniugatione producta, ut nutris, audis, et a
uerbo uolo uis; si uero u ante s habuerit, correpta erit, ut
nutrimus. T littera terminata correpta sunt, ut legit. C finita
producuntur, ut produc. Participia licet per casus flectantur, a
nominibus omni tamen catione dissentiunt.

284. Aduerbia monosyllaba, ut huc, uel quae ex his fiunt, ut
illuc, omnia producuntur, exceptis bis et ter; quae uero a
finiuntur, longa sunt, ut una; quae in e desinunt, producuntur,
ut docte, pulchre, exceptis quae aut non comparantur, ut rite,
aut in comparatione deficiunt, ut bene <...> impune; quae i
finiuntur, longa sunt, ut heri, praeter ibi et ubi et quae
componuntur ex ipsis; ut sicubi, item quasi ; quae o finiuntur a
se uenientia, breuia sunt <...>, ab aliis ducta producuntur, ut
falso, licet auctoritas uariet; quae u finiuntur, longa sunt, ut
noctu. Quae l terminantur, corripi debent, ut semel; quae m n r
finiuntur, breuia sunt, ut cursim, forsan, fortiter; quae s
terminantur, tunc tantum producta sunt, cum ante eam a habuerint,
<ut alias;> quae c finiuntur, producta sunt, ut illuc.

285. Ominium participiorum temporis futuri nominatiuus singularis
breuis est, ut lecturus genetiuus et datiuus singularis
producitur, ut lecturi lecturo, excepto praesentis temporis
participio, quod genetiuum corripit, ut amantis. Accusatiuum et
uocatiuum breues esse constat, ut lecturum, lecture; ablatiuus
singularis tantum corripitur, ut amante, legente. Nominatiuus et
accusatiuus plurales in masculini uel feminini generis
participiis producuntur, ut lecturi, lecturos, lecturae,
lecturas; in neutris corripiuntur, ut lectura. Genetiuus pluralis
breuis est, ut lecturorum. Datiuus et ablatiuus plurales is
terminati producti sunt, bus finiti breuiantur.

286. Copulatiuae ut disiunctiuae et expletiuae coniunctiones
breues sunt, nisi positio fecerit longas. De causalibus uero et
rationalibus, quae a terminatur, exceptis ita et quia, productae
sunt, ut propterea, interea; quae i terminantur, excepta una
nisi, producuntur, ut si; quae in n desinunt, si ante eam i
habuerint, producuntur, ut sin alias breues sunt. Ceteras uero
omnes correptas esse constat.

287. Praepositiones quae in a exeunt solae productione laetantur,
ut contra, extra et una monosyllaba a. Ablatiuae praepositiones
omnes corripiuntur exceptis monosyllabis, quae uel ex uocalibus
constant uel uocalibus terminantur, ut e et de. Vtriusque casus
praepositiones correptas esse non dubium est.

288. Interiectiones longae sunt, si monosyllabae fuerint, ut
heus; si uero disyllabae uel trisyllabae erunt, quoniam speciem
retinent partium orationis, exemplo earum, quarum similes erunt,
iudicandae sunt, ut papae. Haec ita, ut dixi, per omnes partes
orationis in ultimis syllabis obseruanda sunt, exceptis positione
longis et dipthongis.

289.

     Expleta cursim,syllabarum pagina est;
     iuganda demum uerba. Nam probabilis
     hic ordo rebus, quique disgregabitur
     in bina demum. Prima nam proportio
     dicenda, Grai analogiam quam uocant,
     ac mox repulsa quae nouantur regula
     uulgoque docti quae anomala nominant,
     bis quarta fandi quis paratur portio
     uel uulneratur ductus oris integer,
     quantumque solo inditum libellulo
     potest probare serium fastidium.
     


290. Analogia est igitur, quae latine proportio dicitur,
obseruatio similium inter se loquelarum. Nam primum omnia nomina
Latina duodecim litteris terminantur: uocalibus quinque et
semiuocalibus sex atque una muta t, ut caput. A igitur uocalium
prima terminat masculina, ut Catilina, Iugurtha, feminina ut
<Musa, communia ut> aduena, feminina etiam Graeca ut Helena,
Andromacha, pronomina quoque, ut altera, sola, illa. Quibus si
detrahas a et ius addas, genetiuum singularem feceris, ut dicimus
alterius, solius , illius; si uero i, datiuum, ut alteri, soli,
illi. Illa uero quae sunt Graeca neutra, ut poema, toreuma, tres
casus in utroque numero similes habent; in genetiuo singolari tis
assumunt, in datiuo s amittunt et in e correptam ablatiuum
finiunt, atque in plurali datiuo et ablatiuo genetiui singularis
formam seruant, licet et bus possint assumere.

291. E correpta nomina terminata, quae Latina sunt, neutra sunt,
ut monile, sedile. Haec praeter casus, quos similes habent,
datiuum cura ablatiuo confundunt, ut huic et ab hoc monili,
sedili; quoniam ablatiuus, si in e exierit, quattuor casus
similes faciet, quod neutrorum nominum declinatio non admittit.
Nam quae e producta in nominatiuo finiuntur, Graeca sunt generis
feminini, ut Agaue, Autonoe, <et> Graecorum more sunt declinanda,
ut nominatiuus, datiuus, uocatiuus et ablatiuus pares sint,
genetiuus s, accusatiuus n finiantur. Quae autem nomina e in a
conuertunt, ut Andromache, Andromacha, sic declinantur ut Latina
in a exeuntia. I littera terminata Latina nomina totius generis
sunt ac monoptota, ut frugi, nihili. Gummi autem et sinapi
peregrina sunt neutri generis et tantum numeri singularis, sed
casus eodem modo deeurrunt excepto genetiuo, qui s recipit, ut
sinapis, gummis, quamuis recte dicatur haec gummis.

292. O littera nullum nomen in neutro fint; nam aut masculina
sunt, ut Cicero, aut feminina, ut Iuno, hirundo, aut utrique
generi communia, ut homo. Quorum declinationes in duas species
exeunt; nam aut o litteram in obliquis casibus retinent, ut unio,
unionis, aut in i conuertunt, ut cupido, crepido, cupidinis,
crepidinis. Vtraque autem syllaba crescunt in obliquis casibus
praeter uocatiuum singularem. Caro autem praeter hanc analogiam
ut declinetur, consuetudo obtinuit, item Anio, quae in sua
declinatione unica sunt et sine exemplis similium declinantur;
faciunt enim huius carnis, Anienis. Duo et ambo, cum sint semper
pluralia, non sunt adnumeranda his, quae supra dixi sua enim
consuetudine declinantur. Graeca nomina, quae o littera
finiuntur, ea, quae a prima positione in nostram formam
transierunt, ut leo, draco, sic declinantur ut Cicero, Milo; ea
uero, quae primam sui positionem integram seruant, ut Io, Ino,
Graeco more declinantur, ut faciant in genetiuo Ius, Inus,
accusatiuo Iun, Inun, et ceteris easibus similiter, quamquam
consuetudo hanc Io dicat. Turbo, si nomen est proprium, ut Cicero
declinatur; si autem uim uenti significes aut puerilis ludi
instrumentum, ut cupido declinatur.

293. U littera tantum neutra finiuntur, ut cornu, ueru, quod in
plurali facit uerua. Apud ueteres etiam specua dicebantur. Horum
nominum plurales declinationes carent dubitatione; nam tres
casus, ut in omnibus neutris, similes sunt, item datiuus et
ablatiuus in bus syllabam exeunt, genetiuus [et] ablatiuo
singulari um syllabam iungit. Quaeritur autem de genetiuo
singulari, quem alii in us, alii in i litteram egerunt, necnon
<de> datiuo, quem alii in i agunt, ut genui, cornui; qui ueteres
secuti, ablatiuo similem faciunt, huic genu, cornu, quoniam
pluraliter genubus et cornubus <dicimus>, amissaque ultima
syllaba relinquitur datiuus singularis, sicut fit in ciuibus et
suauibus. Et quod modo genibus et cornibus dicimus, i littera in
locum u litterae transiit, sicut, optimum et maximum item
dicimus, cum optumus et maxumus diceretur. Sunt aliqui, qui
genetiuo casu genuis et cornuis dicant; sed non debet genetiuus
plures habere syllabas quam datiuus et ablatiuus. Quamuis ergo
dissimilia sint senatus et exercitus, tamen sic genus et cornus
genetiuo dicendum est, quemadmodum senatus et exercitus.
Praeterea quaecumque nomina uel participia genetiuo singulati in
is exeunt, datiuo plurali syllaba crescunt, ut Catonis,
Catonibus; secundum quam rationem si esset genuis, cornuis,
genuibus fecisset, ut syllaba cresceret.

294. L littera nomina finita duplicem formam habent. Prima, est,
in qua masculina sunt, ut Hannibal, Hasdrubal, neque alia fere
propria quam Punica, excepto Solis nomine; item feminina, ut
Tanaquil nomen Etruscum, et communia, ut uigil, pugil; quae omnia
easdem declinationes habent. Altera species neutrorum, ut mel,
fel; quae hoc differunt a superiore declinatione, quod
monosyllaba sunt et l litteram per obliquos casus geminant. Nam
[de] proconsule in nominatiuo qui e littera finiunt, naturam pro
praepositionis intuentes (pro quippe ablatiuo tantum praefertur),
non respiciunt, cum proconsul dicitur, non duabus uocibus, sed
composito nomine dici, ut procurator, propugnator, nec quicquam
obesse exemplo, quod haec nomina possunt uerba ex se facere, ut
procuro, propugno, nam praepositio perit. <Proconsul> proconsulo
autem non facit, licet <consul> consulo faciat. Tamen si
proconsule dicatur in casu nominatiuo, monoptoton erit sed
propter consuetudinem proconsul dicatur, ut declinari possit,
quemadmodum illa, quae l littera terminantur, ut uigil, mugil,
pugil, quoniam in plurali genetiuo mugilum dicimus et pugilum;
nam si mugilis esset nominatiuus ut agilis, mugilium faceret ut
agilium.

295. M littera etiam neutra finiuntur, ut telum, scamnum. Sed hoc
animaduertamus, quoniam, quae nominatiuo i ante ultimam syllabam
habent, genetiuo singulari, item datiuo et ablatiuo pluralibus,
eandem geminare debent, ut lilium, folium, quoniam genetiuus aut
pares syllabas nominatiuo habet, ut scamnum, scamni, aut plures,
ut caput, capitis, pauciores numquam. Praeterea datiuus o
littera, finitus in i eam conuertit, ut scamno, scamni; sed
consuetudo et auctoritas ueterum ingeni et consili et imperi per
tres syllabas maluit dicere. Vasum, an uas dici debeat quaeritur,
quoniam quaecumque neutra non m littera nominatiuo finiuntur, si
pluralem recipiant, datiuo et ablatiuo in bus cadunt. Itaque
monile monilibus, genu genibus, pecus pecoribus, nomen nominibus,
marmor marmoribus; secundum quae uas uasibus facere debuit et in
genetiuo horum uasum, quoniam quaecumque neutra singularia
ablatiuo e littera, finiuntur, genetiuum pluralem totidem
syllabarum habent quot ablatiuum singularem, ut a nemore nemorum,
capite capitum; sed hoc nomen per anomaliam declinatur, et erit
singulari nominatiuo uas, genetiuo uasis, datiuo uasi, ablatiuo a
uasi; plurali autem numero sic declinabitur ut scamna. Lucretius
tamen genetiuo uasi, ut rarique facit lateramina uasi.

296. N littera terminantur masculina, ut flamen, pecten; communia
duobus generibus, ut tibicen, fidicen, quod frequentissimi
auctores non probant, nam et tibicinam et fidicinam dicunt; item
neutra, ut omen, flumen, quae omnia manifesta declinatione uno
modo declinantur. Gluten quoque his simile est, licei Sallustius
glutinum dixerit. Item femina quasi similia uidentur. Altera
species est generis masculini, quae e litteram ante extremam n
seruat, ut lien, rien, quae tamen ipsa quoque in ceteris ut
superiora declinantur. Nam †reoreo† singularis nominatiuus, nec
ullus alius ablatiuo excepto in usu est. Graeca, quae n
finiuntur, praecedentes habent litteras a e i o, ut Alcman,
Cephen, delphin, Phaethon, ex quibus quae an en in terminantur,
exemplo superiorum declinantur, ut fulmen, numen, fidicen, quae
uero on finiuntur, si producta o ut Graeca declinantur, ut Cleon,
eandem litteram et apud nos producunt, ut Cicero, Scipio. Ea
autem, quae ex productione nominatiui casus corripiuntur in
reliquis figurationibus, ut Amphion, †Creon, Agamemnon, amittunt
apud nos n litteram in nominatiuo, et comparabuntur his Latinis,
quae conuersis casibus correpta efferuntur, ut uirgo, turbo. Quae
apud Graecos recipiunt t litteram, apud nos quoque eandem
habebunt, ut Phaethon, Phaethontos.

297. R littera praecedente a terminatorum, ut Caesar, lar, far,
par, impar, una forma est, nisi quod neutrum in reliquis casibus
r litteram geminat, ut far, farris. Poetarum uero licentia haec
nomina pluraliter dixit, cum omnia, nomina, quae pondere aut
mensura aestimamus, pluralem numerum non admittunt, ut aurum,
plumbum, triticum, oleum. <...> Errant ergo qui parium dicunt,
quoniam haec in plurali triptota sunt, ut hi Caesares, hos
Caesares, o Caesares; nec potest accusatiuus i habere ante s, si
genetiuus ante u r habeat. Uidentur tamen qui parium dicunt
nominatiuum pluralem generis neutri intueri et, quoniam paria
dicuntur ut suauia, facere parium ut suauium.

298. R littera praecedente e terminatorum species sunt sex:
prima, quae genetiuo casu nullum incrementum admittit et in i
litteram terminatur, ut aper, niger, macer, apri, nigri, macri.
Secunda, ut tener, lacer, puer, teneri, laceri, pueri. Tertia, ut
imber, uter, quae a superioribus hoc differt, quod haec in
genetiuo s litteram accipit et datiuo i finitur et non crescit ut
secunda species et in genetiuo plurali ium litteris finitur.
Quarta, ut mater, pater, frater, quae datiuis pluralibus non ut
prima species apris, sed fratribus facit, nec <ut> secunda
syllaba crescit et in genetiuo plurali una syllabam habet;
dicimus enim patrum, fratrum, non ut tertia utrium, imbrium.
Praeterea tres casus similiter habet : hi patres, hos patres, o
patres, cum imber et uter hos imbris et utris faciat. Quinta
species est ut passer, anser, later, mulier, quae a secunda
specie hoc differunt, quod illa cum incremento syllabae i littera
finiuntur, ut gener, generi, haec in s exeunt, ut passer,
passeris, et in ceteris discrepant. Piper namque et cicer neutra
in quinta specie habentur; nam ut passer ita declinantur in
numero singolari, quem numquam egrediuntur. Sexta species, ut
neuter, uter; neutrius enim et utrius facit, et declinantur ut
cetera pronomina, quae in ius litteras genetiuos et in i datiuos
agunt; praeterea eos genetiuos et datiuos communes habent cum
reliquis generibus, id est feminino neutroque. R littera
praecedente i una tantum species est uir. [1]R littera,
praecedente o terminatorum species sunt duae: alia,quae per
obliquos casus producuntur, ut sopor soporis, color coloris; alia
corripiuntur, ut arbor arboris, sed uno modo cleclinantur.
Castoris et Hectoris genetiuos ueteres produxerunt, sed nos
corripimus, quoniam Graeci horum nominum genetiuos corripiunt. R
littera praecedente u terminatorurn species sunt duae: prima, ut
satur, quae genetiuo i finitur, ut saturi; secunda, quorum
genetiuus in is litteras uenit, ut sulphur sulphuris, augur
auguris. Neutra autem, quae ur litteris finiuntur, alia retinent
u litteram, ut sulphur sulphuris, alia immutant, ut ebur eboris.

299. S littera finitorum nominum formae sunt octo ; nam aut a
littera praeponitur, ut Maecenas, ciuitas, aut e, ut uerres,
moles, aut i, ut panis, aut o, ut custos, nepos, alias u, ut
uetus, Ligus, alias r, ut iners, alias n, ut serpens, alias p, ut
praeceps. S autem littera praecedente a species sunt duae:
prima, ut Maecenas, Laenas, secunda, ut nostras, Priuernas; quae
a superioribus hoc differunt, quod communia sunt omnibus
generibus et assumere debent i litteram in genetiuo plurali, quae
neutralibus in plurali nominatiuo, accusatiuo, uocatiuo
familiaris est. Igitur nostratium, Priuernatium dicimus, quia
sunt haec nostratia, Priuernatia, sed et praegnatium et
optimatium dicimus, quia accusatiuus pluralis i litteram habet,
ut hos et has optimatis et has praegnatis , quamuis ueteres
praegnatum et optimatum dixerunt: praegnas autem feminini et
neutri generis est. As et mas, cum sint monosyllaba, analogia non
tenentur, sed propria quadam declinatione assis et maris faciunt
et in plurali assium et marium. Fas et nefas aptota sunt.

300. Graeca nomina,quae apud nos in as exeunt, tres species
habent. Prima est. Ut Olympias, Pythias, nam Olympiadis et
Pythiadis facit; secunda, ut Pallas, Thoas, Atlas, nam Pallantis,
Thoantis, Atlantis facit; tertia, ut Aeneas, Pythagoras, Lichas,
nam Aeneae, Pythagorae, Lichae <facit>, quomodo nostra ratione
nomina quae genetiuo in ae, exeunt, nominatiuo <in> a, ut
Catilinae Catilina. Sed haec Graeca sunt; ideo in nominatiuo s
litteram retinent. Quaedam tamen perdunt s litteram in
nominatiuo, ut Nicia, Mela; ergo in his nominatiuis consuetudo
seruanda est.

301. S littera praecedente e terminatorum species sunt quinque:
prima, quorum nominatiuus et accusatiuus et uocatiuus plurales
similes sunt, genetiuus pluralis in um exit, ut Hercules, proles,
Herculum, prolum. Secunda species est, quae a superiore hoc
differt, quod genetiuum pluralem in ium compellit, accusatiuum in
is, ut nubes, rupes, cautes, in qua forma masculina non
habentur. Tertia,quae etiamsi aliquam inter se habent
differentiam in declinatione, tamen, quoniam incremento
syllabarum pares sunt in obliquis casibus, in unam speciem
rediguntur, ut Ceres, bipes, merces; masculini autem exempla non
sunt nisi Graeca, ut Chremes, Laches. Quarta species hoc differt
a praecedente, quod per obliquos casus e in i compellit, cum
superior e litteram seruat, uidelicet quoniam in nominatiuo non
ut superiora e producunt, sed contrahunt, ut hospes, antistes,
ales, comes. Quinta species a superiore hoc differt, quod
genetiuo aucta syllaba i littera finitur, qui etiam datiuus
habebitur, accusatiuo in em exit, ablatiuo in e produetam, cui
adiecta rum syllaba genetiuum pluralem facit. Cuius numeri
nominatiuum cum prima positione et uocatiuo singulari confundit,
datiuum et ablatiuum bus syllaba finit, ut facies, dies, spes,
acies. Sed consuetudo rei et spei corripuit. Fortasse quod
monosyllaba sunt.

302. S littera praecurrente i terminatorum alia crescit per
obliquos casus, alia intra modum positionis continetur, dumtaxat
in numero singulari. Eorum igitur, quae non crescunt, species
sunt duae: prima generis masculini, ut scrobis, mensis, licet
Lucanus exiguam scrobem dixerit, feminini <...> et communis, ut
canis , iuuenis, quorum declinatio liquet. Secunda species hoc a
superiore differt, quod ablatiuum in i litteram finit,
accusatiuum in im, ut duo sola maseulina Ligeris,Tiberis,
feminina clauis, peluis, turris, sitis, tussis. Hanc rationem
declinandi manifestam diminutio facit, quae i producta in omnibus
istis pronuntiatur. Itaque quotiens dubitamus de nominis
enuntiatione, diminutionem eius consulemus. Eorum, quae syllaba
crescunt, species sunt duae, quarum altera corripit i litteram,
in qua forma sunt masculina, sanguis, puluis, lapis, feminina,
cuspis, cassis, in quibus nihil interest, quod alia in
declinatione i conseruant, alia in e transeunt, item quod alia
dis, alia ris syllaba in genetiuo finiuntur. Altera species i
litteram produca in nominatiuo, ut glis, lis, Samnis, quam et in
obliquis similiter conseruant, et in genetiuo plurali i ante um
syllabamdicimus glirium, litium, Samnitium, non ut superiora
lapidum, cuspidum, cassidum.

303. S littera praecedente o terminatorum cum sit paruum
discrimen, una species potest esse. Nam cum omnia in obliquis
syllaba crescant, hoc differunt, quod quaedam in genetiuo s
litteram in t, quaedam in d, quaedam in r conuertunt, ut nepos
nepotis, custos custodis; monosyllaba masculina, ut flos floris,
ros roris, item neutrum os oris. In ossibus autem nominatiuum
consuetudo facit os contra rationem, quoniam in genetiuo r non
habet; sed nec ossum potest dici, quoniam neutra, quae nominatiuo
m terminantur, bus syllabam non admittunt numero plurali. Ergo
in monosyllabo analogia non tenetur.

304. S littera praecurrente u terminatorum species sunt sex.
Prima genetiuus i simplici, uocatiuus e terminantur, ut Marcus,
Sextus, genetiuus ut Marci, Sexti, uocatiuus ut Marce, Sexte.
Secunda species a superiore hoc distat, quod genetiuo i geminat
et in uocatiuo i terminatur, ut Antonius, Iulius huius Antonii,
Iulii facit et o Antoni, Iuli; in ceteris cura superiore
consentiunt. Tertia species nominatiuum cum uocatiuo miscet et
genetiuo easdem litteras producte conseruat, datiuo u et i,
ablatiuo u, accusatiuo um terminantur, ut senatus, fluctus,
exercitus, quae pluraliter nominatiuum cum accusatiuo et uocatiuo
in us productum agunt, genetiuum in uum, datiuum et ablatiuum in
bus syllabam. Quarta species incrementum syllabae per obliquos
casus accipit, ita tamen, ut aliquam uarietatem inter se habeant.
Quaedam enim u litteram retinent alias correptam, alias
productam, ut Ligus Liguris, palus paludis, uirtus uirtutis.
Quaedam eandem u litteram in e mutant, ut uetus ueteris, Venus
Veneris, <quaedam in o, ut nemus nemoris,> quae tamen uno modo
deelinantur. Laus et fraus cum sint monosyllaba et duas uocales
habeant iunctas, in eadem specie habentur, quia similiter syllaba
crescunt. Quinta species pronominum, quae us terminatur, ut
unus, solus, totus, quae hoe modo declinantur: unus, unius, uni,
unum, unus, ab uno, uni, unorum, unis, unos, uni, ab unis. Sexta
in eus, ut hinnuleus, eculeus, et uocatiuo e littera geminata
efferuntur, ut eculee, hinnulee; sed quidam malunt in eu, ut
Tydeu, uocatiuo Graece dicere.

305. S littera finita praecedente i neutra monoptota sunt, ut
tressis, sexis. S littera praecedente u duae species sunt: prima,
quae in i genetiuum agit et pluralem non habet, ut uulgus,
pelagus (uirus Lucretius uiri dicit, quamquam rectius inflexum
maneat) in secunda specie sunt, quae per obliquos casus crescunt
et genetiuo singulari in ris litteras exeunt, ut genus, nemus, ex
quibus quaedam u in e mutant, ut olus oleris, ulcus ulceris,
quaedam in o, ut nemus nemoris, pecus pecoris. In dubitationem
ueniunt fenus et stercus, in e an in o mutent, quoniam, quae in
nus syllabam finiunt, u in e mutant, ut uulnus, genus, funus, et
feneratus dicimus. Penus enim exemplo non debet nocere, cum inter
dubia, genera ponatur. Item ueteres stercoratos agros dieebant,
non sterceratos.

306. S littera finita nomina praecurrentibus n uel r omnia sunt
unius generis, nisi quae ante s r habent. Interdum d recipiunt,
ut socors socordis, interdum t, ut sollers, iners. In plurali
quoque excepto genetiuo et accusatiuo omnibus casibus similiter
declinantur. Nam quaedam in um genetiuo, accusatiuo in es exeunt,
ut Mars, Arruns, quaedam in ium, ut sapiens, patiens, et ob hoc
accusatiui eorum in is exeunt. Pleraque autem ex his nomina
tribus generibus communia sunt, et i litteram, quam habent neutra
in nominatiuo plurali, dant etiam genetiuis reliquorum generum
cum quibus communia sunt.

307. T littera neutra tantum nomina quaedam pauca finiuntur, ut
git, quod non declinatur, et caput, sinciput. Quidam, cum lac
dicunt, adiciunt t propter quod facit lactis, sed Uergilius : lac
mihi non aestate nouum, non frigore defit, quippe cum nulla apud
nos nomina in duas mutas exeant, et ideo ueteres lacte in
nominatiuo dixerunt.

308. X littera terminatorum quaedam in genetiuo plurali, in
quibus omnia communia, in ium exeunt, ob hoc accusatiuo in i et
s; plurima uero genetiuo in u et m non praecurrente i, et ob hoc
in e et s in accusatiuo exeunt. Nam in reliquis consentiunt,
utpote cum singulariter omnia nominatiuo habeant x, genetiuum in
i et s agant, datiuum i littera, abiatiuum e finiant adiectaque m
accusatiuum definiant impleantque, pluraliter uero datiuum
ablatiuumque bus syllaba finiunt. Nam de ceteris quibus
dissident, ueteres quidem atrocum et ferocum, qua ratione omnium
x littera finitorum una species uidebitur. Huic x litterae omnes
uocales praeferuntur, ut capax, frutex, pernix, atrox, redux. Ex
his nominibus quaedam in nominatiuo producuntur, quaedam
corripiuntur, quaedam consentiunt in nominatiuo, in obliquis
dissentiunt. Fax enim et rapax, item rex et pumex, item nux et
lux primam positionem uariant; at nix et nutrix, item nox et
atrox sic in prima positione consentiunt, ut discrepent per
obliquos. Et illud animaduertendum est, quaedam ex his x litteram
in g, quaedam in c per declinationes compellere. Lex enim legis,
grex gregis facit, at pix picis, nux nucis. Nam in his, quae non
sunt monosyllaba, numquam non x littera genetiuo in c
conuertitur, ut frutex fruticis, ferox ferocis. Supellex autem et
senex et nix priuilegio quodam contro rationem declinarttur,
quoniam supellex duabus syllabis crescit,quod uetat ratio, et
senex, ut in nominatiuo, ita in genetiuo disyllabus manet, cum
omnia x littera terminata erescant, et nix nec in c conuertitur
ut pix, nec in g ut rex, sed in u, cum consonans in uocalem
transire non possit. [1]In plurali autem genetiuo ablatiuus
singularis formas uertit; nam in a aut o terminatus in rum exit,
e correpta in um, producta in rum, i terminatus in ium, u
terminatus in uum. Datiuus et ablatiuus pluralis item aut in is
exeunt aut in bus, quae praecepta in scholis sunt tritiora. Sed
quoties in is exeunt, longa syllaba terminantur, quotiens in bus,
breui.

309. Decursis nominum regulis aequum est consequenter adicere
canonas [que] uerborum. Genera uerborum <sunt> quinque: actiuum,
passiuum, neutrum, commune, deponens. Actiuum est, quod in o exit
et agendi significationem habet, ut lego, scribo; passiuum in r
et patientis significationem monstrat, ut scribor, caedor;
neutrum in o et neque agentis neque patientis plenam
significationem habet, ut sudo, dormio; nescias enim, agat quis
an patiatur. Commune et deponens in r exit, sed hoc interest,
quod in communi duo sunt significatus et agentis et patientis;
cum dicimus enim osculor, nescias utrum osculor te an osculor a
te. In deponenti autem aut agentis effectus est, ut luctor, aut
patientis, ut morior. Est etiam impersonale, ut sudatur,
curritur, quod ideo sic uocatur, quod, cum omnes personas
contineat, nullam habet certam.

310. Uerborum autem modi sunt quinque; sed alii sex, alii septem,
alii octo, alii nouem, pauci decem esse dixerunt. Qui uero
quinque dicunt, hos aiunt: indicatiuum, imperatiuum, optatiuum,
coniunctiuum, infinitum, quem et perpetuum dicimus. Qui sex
memorant, addunt promissiuum; qui septem, impersonalem; qui octo,
percunctatiuum; qui nouem, subiunctiuum, et a coniunctiuo eum
separant; qui decem, etiam hortatiuum ascribunt; sed hos
superflue adiectos ratio non admittit.

311. Coniugationes autem, quas Graeci συζυγίας appellant, tres
esse non dubium est, quae in uerbis actiuis neutralibusque in
secunda persona tempore praesenti monstrantur. Nam quotiens
finalis syllaba in as exit, prima est; in es, secunda; in is,
tertia, ut cantas, uides, audis, si producta sit haec tertia; nam
si correpta sit, curris. Harum omnium coniugationum uerba in
prima positione ante ultimam litteram tres tantum uocales
recipiunt e, i, u, ut sedeo, lanio, irruo, consonantes autem
omnes exceptis f, k et q, ut libo, uaco, cado, lego, traho,
impello, amo, cano, scalpo, curro, lasso, peto, nexo. His
accedunt i et u loco consonsantium positae, ut aio, adiuuo. Sed
nec f excludunt, cum dicamus triumfo, quamquam a Graecis ueniat
et per p et h potius conscribatur; praeterea ab eo quod dicimus
faris et fatur primam uerbi personam uolunt for. Et de q littera
dubitatur, nam dicimus eliquo et aequo, et in huiusmodi uerbis u
littera neo uocalis locum, ut est irruo, nec consonantis, ut est
adiuuo, ualet obtinere.

312. Harum omnium coniugationum in declinando formae sunt
triginta sex, exceptis defectiuis et impersonalibus et
inchoatiuis. Primae coniugationis uerba, quae uel o littera nulla
alia praecedente uocali terminantur uel praeeunte uocali
qualibet, formar habent quattuor. Secundae coniugationis uerba,
formas habent septem. Tertiae coniugationis correptae uerba
formas habent uiginti. Sic quaecumque uerba indicatiuo modo
tempore praesenti persona prima io litteris terminantur, formas
habent sex ; quae uo, formas habent duas; quae nulla praecedente
uocali o littera terminantur, formas habent duodecim. Tertiae
coniugationis productae uerba, quae indicatiuo modo tempore
praesenti persona prima io litteris terminantur, formas habent
quinque. Quaecumque autem uerba cuiuscumque coniugationis
indicatiuo modo tempore praesenti persona, prima uel nulla
praecedente uocali uel qualibet alia praecedente o littera
terminantur, eorum declinatio hoc numero formarum continetur, de
quibus singulis dicam.

313. Primae coniugationis uerba indicatiuo modo tempore praesenti
persona prima, aut o littera nulla alia praecedente uocali
terminantur, ut amo, canto, aut eo, ut commeo, calceo, aut io, ut
lanio, satio, aut uo, ut aestuo, continuo. Primae coniugationis
uerba imperatiuo modo tempore praesenti ad secundam personam a
littera producta terminantur, ut amo ama, canto canta; infinitiuo
modo <adiecta> ad imperatiuum modum re syllaba manente
produetione terminantur, ut ama amare, canta cantare. [Item prima
coniugatio] quae indicatiuo modo tempore <praesenti persona
prima o littera, praecedente uocali terminantur, ea indicatiuo
modo tempore> praeterito specie absoluta adiecta ad imperatiuum
ui syllaba manente produetione terminantur, ut commeo commea
commeaui, lanio lania laniaui, aestuo aestua aestuaui. Eodem modo
eodem tempore specie inchoatiua adiecta ad imperatiuum modum bam
syllaba terminantur, ut commea commeabam,lania laniabam, aestua
aestuabam. Prima coniugatio eodem modo eodem tempore specie
recordatiua adiectis ad imperatiuum modum ueram syllabis
interminat partes, ut commea commeaueram, lania laniaueram,
aestua, aestuaueram. Prima coniugatione eodem modo tempore futuro
adiecta ad imperatiuum modum bo syllaba terminantur, ut commea
commeabo, lania laniabo, aestua aestuabo.

314. Quae uero indicatiuo modo tempore praesenti ad primam
personam o littera nulla, alia praecedente uocali terminantur, ea
indicatiuo modo tempore praeterito specie absoluta, et exacta
quattuor modis proferuntur. Et est primus, qui similem regulam
his habet, quae indicatiuo modo tempore praesenti prima persona
paene ultimane uocalem habent, ut amo ama amaui amabam amaueram
amabo amare. Secundus est, qui o in i conuertiti et paene ultimam
in praeterito perfetto, tertiam ab ultima in plusquamperfecto
producit, ut adiuuo adiuui adiuueram; tertius, qui similem quidem
regulam habet primi modi, sed detracta a littera, disiungit :
seco seca[ui] secabam secabo secare; facit enim specie absoluta
secui et exacta secueram. Quartus est, qui per geminationem
syllabae profertur, ut sto sta steti stabam steteram stabo stare;
huic simile do da dedi dabam dederam dabo dare correpta littera
a contra regulam in eo quod est dabam, dabo, dare profertur.

315. Secundae coniugationis uerba indicatiuo modo tempore
praesenti persona prima eo litteris terminantur, ut uideo uides,
moneo mones. Secundae coniugationis uerba imperatiuo modo tempore
praesenti ad secundam personam e littera producta terminantur,
ut uideo uide, moneo mone. Secundae coniugationis uerba
infinitiuo modo adiecta ad imperatiuum modum re syllaba manente
produ ctione terminantur, ut uide uedere, mone monere. Secundae
coniugationis uerba indicatiuo modo tempore praeterito specie
absoluta et exacta septem modis declinantur; et est primus, qui
formam regulae custodit. Nam forma haec est, cum secundae
coniugationis uerbum indicatiuo modo tempore praeterito quidem
perfecto adiecta ad imperatiuum modum ui syllaba manente
productione terminatur, ut deleo dele deleui, plusquamperfecto
autem adiectis ad imperatiuum modum ueram syllabis terminatur, ut
dele deleueram. Secundus est, cum indicatiui modi primae
personae e et o litterae transeunt in i, ut sedeo sedi, et in
exacta sederam. Tertius est, cum e et o in u et i mutantur, ut
caleo calui, moneo monui, calueram, monueram. Quartus est, cum e
et o in i mutant et consonantem quae praecedit in s, ut mulgeo
minsi mulseram. Quintus est, cum e et o in i, praecedit uero
consonane in x mutatur, ut luceo et lugeo luxi luxeram. Sextus
est, qui per duplicationem syllabae profertur, ut spondeo
spopondi spoponderam. Septimus est, qui resoluitur in formam
passiuorum, ut audeo, ausus sum es est, ausus eram eras erat.
Secundae coniugationis uerba indicatiuo modo specie inchoatiua
adiecta ad imperatiuum bam syllaba manente productione
terminantur, ut uide uidebam, mone monebam. Secundae
coniugationis uerba indicatiuo modo tempore futuro adiecta ad
imperatiuum modum bo syllaba manente productione terminantur, ut
uide uidebo, mone monebo.

316. Tertiae coniugationis correptae uerba indicatiuo modo
tempore praesenti persona prima aut o littera nulla alia
praecedente uocali terminantur, ut lego legis, peto petis, aut
io, ut rapio rapis, facio facis, aut uo, ut induo, irruo. Tertiae
coniugationis correptae uerba, quae indicatiuo modo tempore
praesenti persona prima o littera nulla alla praecedente uocali
terminantur, eadem imperatiuo modo tempore praesenti persona
secunda e correpta, praecedente consonante primae positionis
terminantur, ut lego lege, peto pete; quae u et o, ea imperatiuo
modo u et e retinebunt, ut induo indue, irrito irrue. Tertiae
coniugationis orrceptae uerba infinitiuo modo adiecta ad
imperatiuum modum re syllaba manente correptione terminantur, ut
lege legere, pete petere.

317. Tertiae coniugationis <correptae> uerba, quae indicatiuo
modo tempore praesenti persona prima io litteris terminantur, ea
praeteritum perfectum et plusquamperfectum sex modis enuntiant.
Primus est, qui tertiae coniugationis productae integram regulam
sequitur; hic est, qui imperatiui modi †regulam in productionem
uertit et in absoluta specie assumit ui syllabam et in exacta
ueram, ut cupio cupiui cupiueram. Haec eadem tamen interdum
sublata u littera in absoluta specie et geminata i, in exacta
uero correpta eadem pronuntiantur, ut cupii cupieram. Secundus
modus est, qui primae positionis uerbi o litteram deponit et
praeeuntem syllabam seu mutata uocali seu perseuerante producit,
ut facio feci, fugio fugi: in exacta uero specie i deposita et in
e mutata ram syllabam assumit, ut feceram, fugeram. Tertius
modus est, cum i et o in u et i conuertuntur, ut elicio elicui
elicueram. Quartus depositis io litteris praeeunte consonante per
s geminum enuntiatur, ut percutio percussi percusseram; quintus,
qui per x, ut aspicio aspexi aspexeram; sextus, qui per
geminationem syllabae enuntiatur, ut pario peperi pepereram.

318. Tertiae coniugationis correptae uerba, quae indicatiuo modo
tempore praesenti persona prima uo litteris terminantur, ea
praeterito et absoluto et exacto duobus modis enuntiantur. Et est
primus, cum primae positionis uerbi o in i commutant, ut induo
indui indueram; secundus, qui per x pronuntiatur, ut instruo
instruxi instruxeram.

319. Tertiae coniugationis correptae uerba, quae indicatiuo modo
tempore praesenti persona prima o littera nulla alia uocali
praecedente terminantur, ea indicatiuo modo tempore praeterito
specie absoluta et exacta duodecim modis declinantur. Et est
primus, qui tertiae coniugationis productae integram formam
sequitur, ut supra ostendimus in his uerbis, quae tertiae
coniugationis correptae indicatiuo modo tempore praesenti persona
prima io litteris terminantur; ut enim est cupio cupiui
cupiueram, sic peto petiui petiueram. Haec quoque u litteram
interdum subtrahunt et i geminant, ut petii petieram. Secundus
est, cum o in i conuertitur <...tertius est>, qui primae
positionis uerbi o litteram in i commutat et praeeuntem syllabam
seu mutata uocali seu perseuerante producit, deposita etiam
consonante, si fuerit media, in quam prima uocalis desinat, ut
ago egi egeram, lego legi legeram. Eorum autem, quae n
consonantem deponunt, exempla sunt haec: frango fregi fregeram,
fundo fudi fuderam. Quartus est, qui mediam consonantem deponit
et praeeuntem uocalem corripit, ut findo fidi fideram, scindo
scidi scideram. Quintus o littera deposita u et i assumit, ut
molo molui molueram, colo colui colueram. Sextus, qui, deposita
o, s et i assumit, ut carpo carpsi carpseram, scribo scripsi
scripseram. Septimus, qui o deposita et praeeunte consonante per
s geminum pronuntiatur, ut meto messui messueram. Octauus, qui
simili correptione per unum s praeeunte uocali producta
declinatur, ut trudo trusi truseram. Nonus, qui per x
annuntiatur, ut expungo expunxi expunxeram, ungo unxi unxeram.
Decimus, qui per geminationem primae syllabae profertur, ut pungo
pupugi pupugeram, curro cucurri cucurreram. Undecimus, qui
uerborum compositorum ultimam syllabam geminat, ut trado tradidi
tradideram, reddo reddidi reddideram. Duodecimus, qui in formam
passiuorum resoluitur, ut fido, fisus sum es est, fisus eram eras
erat.

320. Haec omnia tertiae coniugationis correptae uerba indicatiuo
modo tempore praeterito specie inchoatiua adiecta ad imperatiuum
modum bam syllaba praecedente aut consonante primae positionis
aut uocali adiecta productione terminantur, ut lege legebam, pete
petebam, exceptis his, quae i ante o habuerint; ea enim adiecta
i littera ad imperatiuum et adiecta bam syllaba producta e
terminantur, ut rapio rape rapiebam. Tertiae coniugationis
correptae uerba indicatiuo modo tempore futuro sublata e littera
et adiecta am syllaba terminantur, ut lege legam, pete petam,
indue induam, exceptis his, quae i ante o habuerint in prima
positione; ea enim e in i conuertunt et assumpta am syllaba
faciunt futurum, ut rapio rape rapiam, facio face faciam.

321. Tertiae coniugationis productae uerba indicatiuo modo
tempore praesenti prima persona aut eo litteris terminantur, ut
adeo adis, prodeo prodis, aut io, ut audio audis, nutrio nutris.
Tertiae coniugationis productae uerba imperatiuo modo tempore
praesenti in seconda persona i producta terminantur, ut adeo adi,
prodeo prodi, audio audi, nutrio nutri. Haec infinito modo
adiecta ad imperatiuum modum re syllaba manente productione
terminantur, ut adi adire, prodi prodire. Tertiae coniugationis
uerba, quae indicatiuo modo tempore praesenti persona prima eo
litteris terminantur, ea modo indicatiuo tempore praeterito
specie absoluta adiecta ad imperatiuum ui syllaba terminantur, ut
adeo <adi> adiui, exacta, autem ueram, ut adiueram: sed
consuetudo saepe breuitatem appetens u litteram subtrahit et
absoluta ingeminat i, ut adii, prodii, adieram, prodieram.
[1]Inchoatiua quoque specie adiecta, ad imperatiuum modum bam
syllaba terminantur, ut adibam, prodibam.

322. Quae uero indicatiuo modo tempore praesenti persona prima io
litteris terminantur, ea tempore praeterito absoluta et exacta
forma quinque modis enuntiantur. Et est primus similis superiori,
ut nutrio nutriui nutriueram, nutrii nutrieram, et audii
audieram, ut apud Uergilium audieras, et fama fuit. Specie tantum
inchoatiua, distant; omnia enim tertiae coniugationis productae
uerba, quae indicatiuo modo tempore praesenti persona prima io
litteris terminantur, ea eodem modo tempore praeterito specie
inchoatiua e productam ante nouissimam syllabam adiciunt [bam],
ut audiebam, ueniebam, operiebam; quamquam haec ueteres sine e
littera pronuntiabant, ut Uergilius: nutribat Tyrrhusque pater,
cui regia parent armenta. Secundus modus est, cum o amissa
praecedens syllaba producitur, ut uenio ueni ueneram. Tertius,
cum i et o in u et i mutantur, ut operio operui operueram.
Quartus, qui depositis i et o praecedentem consonantem in s
conuertit, ut sarcio sarsi sarseram. Quintus, qui per x
enuntiatur, ut uincio uinxi uinxeram.

323. Tertiae coniugationis productae uerba, quae indicatiuo modo
tempore praesenti eo litteris terminantur, ea tempore futuro
eodem modo bo syllaba adiecta ad imperatiuum modum terminantur,
ut adeo adi adibo, prodeo prodi prodibo; quae uero io, adiecta ad
imperatiuum modum am syllaba terminantur, ut audio audi audiam,
nutrio nutri nutriam, quamuis Terentius protulerit per bo. Inde
apparet geminam esse pronuntiationem; dixit enim: iam scibo, ubi
siet.

324. Indicatiuo modo tempore praesenti eorum, quae eo litteris
terminantur, sunt uerba, quae a diuerso praesenti praeteritum
simile habent, ut luceo et lugeo: luxi enim facit. Item cernit et
crescit creuit facit. Sunt alia, quae una uerbi positione duas
coniugationes teneant, ut pando et mando; faciunt enim pandas et
pandis, mandas et mandis. [1]Verba casibus iunguntur interdum
singulis, ita genetiuo, ut misereor tui, datiuo, ut suadeo tibi,
accusatiuo, ut moneo te, ablatiuo, ut utor illo; interdum duobus,
ut genetiuo et accusa<tiuo, ut memini tui et memini illud, uel
accusatiuo et abla>tiuo, ut fungor hanc rem et illa re. [2]Haec
satis ad exempla analogiae dixisse sufficiat. Quae enim his
formis conspecta fuerint non teneri, pro certo anomala iudicanda.
Quae strictim exigueque memorabo, ut contra rationem etiam usum
quaedam usurpasse detegamus aut etiam contra regulam defecisse.

325. Cum nominatiuo singulari reus et deus similia sint, quare
plurali hi rei dicuntur, et usus dicit hi di contra regulam, cum
dei tantum dici deberent, praesertim cum genetiuus nominatiuo suo
duabus syllabis non debeat longior inueniri, quod hic eueniet,
si dicamus deorum? Cur Thoas et Aeas <et Aeneas> cum similia
sint, Thoantis et Aeantis faciant, Aeneas non faciat Aeneantis,
sed Aeneae? Cur, cum hic biceps et triceps dicamus, genetiuus
duabus contra regulam syllabis crescat, ut bicipitis aut
tricipitis dicamus, non bicipis aut tricipis? Vnde uenit, ut
aliger, frugifer, accipiter habeant omnes casus, Iuppiter duos
habeat? Cum sanctus, pius, bonus similia sint, cur dicimus
sanctior, et piior non dicimus? Deinde sanctior sanctissimus,
bonior bonissimus non dicamus? Cum dicat Uergilius fandi atque
nefandi, <cur,> cum a nefando dicamus nefarius, a fando farius
non dicitur? Quare seiunctus amissa praepositione dicitur
iunctus, securus et sedulus eadem perdita non ualeant memorari?
Cum dicamus singoli uiri, singulae mulieres, singula scrinia,
quare non dicimus singulus uir, singula mulier, singulum
scrinium? Cum uenor, piscor, aucupor similia sint, cur uenator et
piscator dicitur et aucupator non dicitur, sed auceps? Cur uolo
non habet imperatiuum? Cur fare primam uerbi personam non habet?
Quare soleo praeteritum perfectum non habet? Cum canta et laua
similia sint, cur cantaui faciat et lauaui non faciat? Item
corusca et tona coruscaui facit, tonaui non facit? Quid quod ego
unum casum recipit? Cum calceatus, armatus, togatus, paenulatus
paria uideantur, quare calceo et armo dicimus, togo et paenulo
non admittitur? Nominatiuus singularis in us exiens in omnibus
positiuis e productam habet in aduerbiis, ut doctus dotte, auarus
auare, parcus parce: bonus et malus cur corripit in aduerbio e
bene et male? Cum habilis habiliter dicamus, cur facilis
faciliter non dicimus? Item cum difficulter dicamus, cur faculter
dici non poterit? Cum audax audacter dicatur, cur uerax ueracter
non dicimus, sed ueraciter? Cur singulatim dicimus, binatim
ternatimque non dicimus? Et alia huius modi, quae possem innumera
memorare, ni ad cetera properarem.»

326. Haec cum Grammatiee uelut rerum exordium instauratura
dixisset, propter superi senatus Iouisque fastidium Minerua
talibus interuenit: «ni fallor, octo partes orationis uelut
incunabula repetitura intimare disponis, adiciens soloecismorum
causas barbarasque formas, tum alia loquendi uitia, quae apud
uates inclitos plurimum celebrata; quae nunc tropos, nunc
metaplasmos, nunc schemata figuras ex eodemque cuncta uitia uelut
decoris fonte manantia, quae attestentur aut nescientis errorem
aut affectatam doctioribus uenustatem. Quae si ab scholaribus
inchoamentis in senatum caelitem duces, decursae peritiae gratiam
deflorabis. Nam si rhythmicum quid metricumque, sicut inter
cirratos audes, assumpseris, profecto Musices impetu, cuius
praeuertis officium, discerperis. Formam igitur praedictae
praeceptionis absolueris, si praecipuis memoratis iam te ab
inchoamentorum uulgarium uilitatibus uindicaris.» His germanae
uerbis cum sponso Delius annuebant et Grammaticen ad uirginis
transita obsequia compulerunt. Ac tunc aliam feminarum pari
sponsalium munere conferendam Clarius intromisit.

Liber IV
De arte dialectica
327.

     «Haec quoque contortis stringens effamina nodis
     qua sine nil sequitur nilque repugnat item
     in coetum superum ueniens primordia fandi
     aduehit et scholicum praestruit axioma,
     ambiguis memorans uocem consistere uerbis,
     nil normale putans, ni fuat associum.
     Sed licet ipse modos demum bis quinque profatus
     pallens afflictim uerset Aristoteles,
     stoica circumeant ludantque sophismata sensus
     perdita neque umquam cornua fronte ferant,
     Chrysippus cumulet granum <et> consumat aceruum
     Carneadesque parem uim gerat helleboron,
     nullus apex tot proli uirum par accidit umquam,
     nec tibi tam felix sortis honos cecidit:
     inter templa deum fas est, Dialectica, fari
     et Ioue conspecto iure docentis agis.»
     


328. Quae igitur introgressa est, Delio conuocante, pallidior
paululum femina sed acri admodum uisu et uibrantibus continua
mobilitate luminibus. Cui crines tortuosi decentique inflexione
crispati et nexiles uidebantur. Qui tamen deducti per quosdam
consequentes gradus ita formam totius capitis circulabant ut
nihil deesse cemeres, nihil superfluum detineres. Cui quidem
pallium Athenarumque uestitus sed gestamen in manibus fuerat
inopinum ac prorsus gymnasiis omnibus inexpertum. In laeua quippe
serpens gyris immanibus inuolutus, in dextra, formulae quaedam
florentibus discolora uenustate ceris sollerter effigiatae
latentis hami nexu interius tenebantur; sed, quoniam eius laeua
sub pallio occulebat insidias uiperinas, cunctis dextera
praebebatur; denique ex illis formulis si quis aliquam
percepisset, mox apprehensus hamo, ad latentis anguis uirosos
circulos trahebatur qui tamen mox emergens, primo spinosorum
dentium acumine uenenato assiduis hominem morsibus affligebat,
dehinc ambitu multiplici circumactum ad condiciones propositas
coartabat. Si autem quamlibet formulam nullus uellet assumere,
quibusdam obuios interrogatiunculis occupabat, aut latenter in
eos anguem serpere stimulabat donec nexilis complexio
circumuentos ad interrogantis arbitrium strangularet.

329. Ipsa autem femina contractioris uidebatur corporis
habitusque furui, uerum dumalibus hirta setis. Nescioquid uulgo
inexplanabile loquebatur. Nam «uniuersalem dedicatiuam
particulari abdicatiuae obliquam» sed «ambas posse uertier»
asserebat « uniuocis aequiuoca conectendo », ac solam se
discernere uerum quid falsumue sit uelut quadam diuinantis
fiducia loquebatur.

330. Haec se educatam dicebat Aegyptiorum urbe atque in
Parmenidis exinde gymnasium atque Atticam demeasse illicque
uersipellis studii calunniante proposito etiam Socratis sibi
Platonisque amplitudinem mancipasse.

331. Hanc igitur fraudulenta semper argumentatione uersutam ac de
circumuentis pluribus gloriantem cum Cyllenius ceryceo geminus
anguis assurgens allambere feminam crebris linguarum micatibus
attemptaret tuncque etiam Tritonida Gorgo cognoscentis quodam
gaudio sibilaret. «Nimirum», inquit Bromius, qui facetior est
deorum eamque penitus nesciebat, «haec aut ex harenis Libyae
anhelantis adducitur, quod et capillitium implexum docet et
amicitia uenenatorum, aut fidendum pharmacopolam esse marsicae
nationis. Ita namque agnitione uiperea et blanda anguium
adulatione diligitur. Quod ni est, ex illius hami fraude
colligitur quod circulatrix pellacissima et metarum marsicarum
incola comprobatur.»

332. Quo dicto, cum complures deorum quantum decuerat arriderent,
Pallas, aliquanto concussior, iocum emergentis inhibuit,
memorans hanc admodum sobriam, quod quibusdam diuis penitus
denegatum, etiam inter germanas quae probandae sunt, acriorem, a
nullo posse, cum asserta protulerit, derideri. Illa autem quae in
argumentum uerosae assertionis acrimoniaeque detulerat tradere
eam iubet ac se ad insinuandae sollertiae habitum comparare.

333. Tunc lubrici anguis circulatos orbes et hiatus, cum
Grammatice, quae, insinuatione peracta, propter astabat, accipere
formidaret, ipsi diuae, quae etiam Medusaeos crines edomuit, cum
figuris illicibus et hamatis illis formulis committuntur. Ita
crinali decore mera Cecropis atque Attica comprobatur maximeque
quod eam palliatorum populus et Graie iuuentutis electio
sequebatur, prudentiam feminae ingenium mirata. Iuppiter autem
iuducandis implendisque uirtutibus posteram Romuleis uiribus
Graiam aestimans leuitatem quicquid nosset illa Latiari promere
praecepit facultare.

334. Ac mox Dialectica, quamquam parum digne Latine loqui posse
crederetur, tamen promptiore fiducia restrictisque quadam obtutus
uibratione luminibus, etiam ante uerba formidabilis sic exorsa:

335. «Ni Varronis mei inter Latiares glorias celebrati mihi
eruditio industriaque suppeteret, possem, <ego>, femina Doricae
nationis apud Romuleae uocis examina, aut admodum rudis, aut
satis barbara, reperiri. Quippe, post Platonis aureum flumen
atque Aristotelicam facultatem, Marci Terentii prima me in
Latinam uocem pellexit industria ac fandi possibilitatem per
scholas ausonias comparauit.

336. Hinc igitur praeceptis parere colluctans, nec Graia deserem
ordine disserendi, nec Laurentis assertionis effamina remorabor.
Ac prius illud compertum uolo, mihi Romanos togatamque gentem
uocabulum nondum nouare potuisse ac Dialecticen, sicut Athenis
sum solita, nuncupari meique prorsum iuris esse quicquid artes
ceterae prolocuntur.

337. Neque ipsam quam aures uestrae probauere, Grammaticam, neque
alteram opimi oris praecluem facultate uel illam formarum
diuersa radio ac puluere lineantem sine meis posse rationibus
explicari.

338. Quippe in dicione mea iureque consistunt sex normae quis
constant ceterae disciplinae. Nam prima est de loquendo, secunda
de eloquendo, tertia de proloquendo, quarta de proloquiorum
summa, quinta de iudicando quae pertinet ad iudicationem poetarum
et carminum, sexta quae dicenda rhetoribus commodat.

339. In prima autem parte quaeritur quid sit genus, quid forma,
quid differentia, quid accidens, quid uero proprium, quid
definitio, quid totum, quid pars, qui in diuidendo modus, qui in
partiendo, quid sit aequiuocum, quid uniuocum, quid, ut ita
dicam, pluriuocum, — debetis quippe insolentiam perferre
sermonis, qui Graiam dissertare Latialiter compulistis.

340. Quae ergo rebus uerba sua sint quae aliena et quot modis
aliena sint, quid sit substantia, quid qualitas, quid quantitas,
quid relatiuum, quid loci, quid tempore, quid situs, quid
habitus, quid facere, quid pati, quae sibi opposita et quot modis
sibi opponantur, haec in prima nostri parte censentur.

341. In secunda uero, quam de eloquendo dixi, quaeritur quid sit
nomen, quid uerbum, quid ex his iunctum, quae ex his subiectiua
pars sententiae sit, quae declaratiua, qui subiectiuae modus sit,
qui declaratiuae, quatenus nomen accipiatur, quatenus uerbum,
quatenus perfecta sententia possit esse proloquium.

342. Excipit hanc pars tertia de proloquendo. In ea quaeritur,
quantum ad propositum hodiernae sufficiat breuitatis, quae sint
differentiae proloquiorum in quantitate, quae in qualitate, quid
sit uniuersale, quid particulare, quid indefinitum, quae sint
aientia, quae negantia, quam uim habeant singula, quemadmodum
inter se affecta sint.

343. Hinc progreditur ad quartam partem quam esse diximus de
proloquiorum summa. In ea quaeritur quid sit sumptum, quid
illatio, quid syllogismus, quid symperasma, quid sit
praedicatiuus syllogismus, quid condicionalis et quid intersit,
quot formae sint praedicatiui generis et quae sint utrum certum
ordinem teneant et, si tenent, quae sit eiusdem ordinis ratio,
quot modos habeant singulae et utrum hi modi certum ordinem
teneant et, si ita est, quae sit eiusdem ordinis ratio, deinde
condicionalis syllogismi quot primi modi ac necessarii sint, qui
etiam istorum ordo sit, quid inter se differant. Haec sunt quae
praesenti arbitror cognitioni asserendisque sufficere. Quid ergo
genus sit, exordia repetens quo uniuersa discurram, primitus
intimabo.

344. Genus est multarum formarum per unum nomen complexio ut
animal. Formae eius ut homo, leo, equus et cetera. Sed nonnumquam
aliquae formae ita generi subiciuntur ut etiam ipsae aliis sub
se positis genus esse possint ut hominum genus, quod animali
forma est, barbaris et Romanis genus, usque eo genus esse potest
donec eius formas diuidens ad indiuiduum aliquid uenias; ut si
homines diuidas in masculos et feminas, item masculos in pueros,
adulescentes et senes, item pueros in infantes et loquentes, item
puerum si uelis diuidere in Catamitum aut alium quempiam certae
personae puerum, non est genus quod iam ad indiuiduum peruenit.
Vti autem eo genere debemus quod est praesenti negotio proximum
ut, si de homine quaeratur, eius genus animai debemus assumere
quod ei proximum est. Nam si «substantiam» dixerimus, quantum ad
rationem pertinet, uerum est, quantum ad necessitatem,
superfluum.

345. Formas easdem dicimus quas species. Formae ergo sunt quae,
subditae generi, tenent definitionem eius et nomen, ut homo,
equus, leo. Quoniam formae sunt animalis, potest et homo et equus
et leo «animal » dici et «corpus anima participans»: nomen et
definitio generis esse cognoscitur.

346. Differentia est sufficiens ad id quod susceperis discretio
ut si quaeratur quid inter hominem intersit et equum, sufficit ut
dicamus quod homo bipes est, equus quadrupes. Animaduertere
autem debemus, [quod] quia multae sunt in rebus singulis
differentiae, unamquamque rem dissimiliter nos posse diuidere,
quotiens in ea poterimus alias atque alias differentias inuenire.
Nam si animal uoluerimus diuidere, possumus in sexus, quia alia
sunt masculina et alia feminina; possumus in aetates, quia alia
sunt ortiua, alia iuuenilia, alia senilia; possumus in
quantitates, quia alia sunt parua, alia magna, alia media;
possumus in uarietatem motus, quia alia sunt gradientia, alia
serpentia, alia natantia; possumus in habitaculorum diuersitates,
quia alia aquatilia, alia terrena, alia aeria, alia ut nonnulli
dicunt, ignea; possumus in linguae sonum, quod alia sunt
loquentia, alia gementia, alia latrantia, alia ululantia. Sciamus
tamen et singulas perfectas esse diuisiones et omnes in singulis
inueniri. Nam masculina animalia possunt, et ab ortu recentia,
et parua et gradientia, et terrestria, et bipedia, et loquentia,
esse. Ergo quauis uti licet. Ea tamen debes quae est apta
suscepto negotio. Nam, si tibi sit de hominum laude dicendum, in
rationabilia et stolida diuidere oportebit ut eo facile possit
intellegi, inter omnia animalia rerum natura quanti homines
habuerit quibus solis ad se cognoscendam ratiocinari permisit.

347. Accidens est quod non nisi eidem formae, sed non semper
euenit, ut rhetorica non nisi homini accidit, sed ei potest et
non accidere, ut quamuis sit aliquis homo, non sit tamen orator.

348. Proprium est quod et eidem et ita semper accidit ut
unamquamque rem ab omnium communione discriminet ut in homine
risus. Nam nec ridere quisquam nisi homo potest, nec homo, cum
uoluerit, quantum in eius natura est, ridere non potest. Et
differentia proprio eo distat quod differentia unamquamque rem ab
eo tantum distinguit, unde quaestio est, proprium uero ab
omnibus. Nam cum hominem a leone per differentiam uolentes
discernere dixerimus, quod leo ferus est, homo autem mitis, id
solum uidemur discernere quod ad susceptum negotium pertinet.
Dicendo enim «leo ferus est, homo mitis», nec hominem ab aliis
mitibus animalibus nec leonem a ceteris bestiis seiunximus; cum
uero hominem animal risibile dixerimus, eo a ceterorum animantium
generalitate discreuimus.

349. Definitio est cum inuoluta uniuscuiusque rei notitia aperte
ac breuiter explicatur. In hac tria uitanda sunt: ne quid falsum,
ne quid plus, ne quid minus significetur. Falsum est hoc modo:
«homo est animai immortale». Nullus enim homo inmortalis est et
ideo falsum est. Plus dicitur tali modo : «homo est animai
mortale». Ex hoc enim, quamuis breuiter dictum sit, plus tamen
est, quod ad omnia animalia pertinet. Minus significatale hoc
modo: «homo est animai grammaticum». Quamuis enim non sit nisi
homo animai grammaticum, non tamen omnis homo grammaticus.
Definitio piena est hoc modo: «homo est animai rationale
mortale». Addendo enim «mortale» separauimus a diis, addendo «
rationale » separauimus a feris.

350. Totum est quod duabus pluribusue in se partibus positis non
semper nomen, definitionem tamen numquam accommodat et hoc non
nisi in indiuiduis inuenitur. Vt, si hominem designemus et eius
partes singula membra faciamus, intellegimus id ipsum totum esse
quia certum hominem constituimus et definitionem et nomen ipsius
totius non posse in partes cadere. Non enim aut bracchium solum
aut caput «hominem» dicere poterimus, aut ipsius definitionem
singula membra recipiunt. Sed animaduertendum est quod aliquando
omne pro toto dicere possumus, sed alio quodam intellectu. Nam
totum etiam in singulis, omne in multis agnoscitur. Nam cum
dicimus «homo Cicero», quia unus est, in eo totus intellegitur;
homo autem quia imperitus et artifex et uir et mulier esse
potest, melius omne accipimus.

351. Partes sunt quae in toto esse intelleguntur et quibus totum
constat.

352. Diuidere usque eo debemus donec ad indiuiduum ueniatur et
hoc fit cum per differentias ad paucitatem genera redigimus et
eis ita formas subicimus ut et ipsae singulae aliis sub se
positis etiam genera esse possint, ut animal si breuiter primo
diuidere uoluerimus, per differentias possumus quod aria sunt
gradientia, alia serpentia, alia natantia, alia uolantia. Hinc
item, hoc est de singulis formis, possumus genera facere ut
dicamus animalia gradientia genus esse et ei formas subiciamus,
quod alia sunt humana, alia ferina. Et ex his possunt esse aliae
formae, per quas, si necesse fuerit, ad indiuiduum poterit
perueniri. Sed hoc non in omni assertione facere oportet, sed in
subtili quadam disputatione. Tunc autem in oratione hoc modo
possumus diuidere cum id exigit obscuritas causae. Quod si causa
non sit obscura, diuisionis quidem ratio inesse et tractari
debet, sed multum apparere non debet.

353. Partiendi differentiae non frequenter occurrunt, atque ita
sine his infinita potest esse partitio, si usque ad indiuiduum
uoluerimus peruenire. Nam si certum hominem pro toto dicamus et
eius partes breuiter colligere uoluerimus, differentiae non
suppetunt partium et certarum partium nominibus uti cogemur ut
dicamus caput, pedes et reliqua. Quae si complecti breuiter
uoluerimus, quoniam differentiae desunt, non possumus <nisi>
singula colligere; quia multa sunt, et aut impossibile erit aut
longum.

354. Interest autem inter diuisionem et partitionem quod in
diuisione per formas currimus, in partitione, per partes. Formae
autem sunt quae generi subiciuntur et eius definitionem tenere
possunt et nomen. Partes sunt quae in toto sunt et definitionem
numquam, nomen interdum totius recipere possunt. Possumus tamen
unam eandemque rem et pro genere et pro toto accipere, sed alia
quadam ui ut est homo quem, si in adulescentem, senem et puerum
diuidere uoluerimus, genus est et formae eius, quem, si in caput,
pedes et manus partiri uoluerimus, totum est et partes eius quia
adulescens, senex et puer, quas fornias esse diximus, et nomen
hominis recipiunt et definitionem ut et senex dicatur homo,
animal rationale mortale, et puer et adulescens. Caput uero et
pedes, quas partes esse diximus, neque definitionem hominis neque
nomen accipere possunt quia nec caput potest dici «homo, animal
risibile», nec pedes nec manus.

355. Aequiuocum est quando multarum rerum unum est nomen, sed non
eadem definitio ut leo. Nam quantum ad nomen pertinet, uerus et
pictus et caelestis leo dicitur, quantum ad definitionem, aliter
uerus definitur, aliter pictus, aliter caelestis.

356. Vniuocum est quando duarum aut plurium rerum unum nomen est
et definitio ut « uestis ». Nam et byrrhus et tunica et nomen
uestis habent et definitionem possunt accipere. Ergo hoc uniuocum
in generis serie intellegitur, quod et nomen et definitionem dat
formis suis.

357. Pluriuocum est quando multis nominibus una res dicitur ut
gladius; nam et ensis et mucro idem significat.

358. Rebus sua sunt uerba quae «naturalia» atque etiam «propria»
dicimus ut lapis, lignum et cetera.

359. Aliena sunt quae ratione aliqua mutuamur uel propter
necessitatem, uel propter decorem: propter necessitatem ut
dicimus «uites gemmare», «laetas segetes». Hic enim, quoniam
proprium deficit, alieno usi sumus; neque enim aut uites aliud
quam «gemmare», aut segetes aliud quam «laetas» possumus dicere;
propter decorem autem dicimus «fluctuare segetes». Possumus enim
aliud «moueri» dicere, sed quoniam ornatum non est, alieno
utimur.

360. Aliena uerba tribus modis fiunt, aut per similitudinem aut
per contrarium aut per differentiam: per similitudinem ut sunt
quae in Grammaticae tropis numerantur ut hoc ipsum quod dixi,
«fluctuare segetes». Ex hoc genere sunt etiam illa quae ex toto
partem aut ex parte totum significant in hunc modum ut decenter
uerborum habeant propinquitatem: haec enim similitudinis genere
placuit includi. Per contrarium uerba dicuntur quando contra quam
dicimus accipiuntur ut «Parcas» dicimus «Fata», cum non parcant,
et « lucum », cum non luceat. Hoc grammatici κατὰ ἀντίφρασιν
uocant. «Per differentiam» aliena uerba sunt cum sine ulla
ratione ex aliis assumuntur, ut si hominem neque corpore durum
neque ingenio stolidum lapidem dicamus. Sed his uti non conuenit;
stultum est enim aut nihil significantia aut nimis aliena
proferre. Propriis autem, similibus et contrariis uti fas est.

361. Antequam de substantia dicam, quaedam docenda sunt. Omne
quicquid dicimus aut subiectum est, aut «de subiecto», aut «in
subiecto», aut «de subiecto et in subiecto». Subiectum est prima
substantia, quod ipsum nulli accidit alii inseparabiliter, ei
tamen alfa accidunt ut Cicero, non nomen, sed quod eo nomine
significatur. «De subiecto» est quod de ipso subiecto dicitur et
dat ei et definitionem suam et nomen ut «homo», nam et homo
Cicero et animal rationale mortale. Ita et nomen et definitio
quae est «de subiecto», eidem subiecto accessit ideoque hoc quod
«de subiecto» dicitur, in generibus uel in formis inuenitur.

362. «In subiecto » est quod neque nomen neque definitionem dat
subiecto, sed in ipso subiecto ita esse intellegitur ut sine eo
esse non possit ut rhetorica, nam nec nomen eius potest subiectum
recipere nec definitionem. Neque enim aut rhetorica Cicero aut
bene dicendi scientia Cicero: in eo autem intellegitur, cum id
ipse uocari non possit. « De subiecto et in subiecto » est quod
aliud « de subiecto », aliud « in subiecto » est ut disciplina;
nam eadem rhetoricae de subiecto est, Ciceroni in subiecto. Prima
ergo substantia subiectum est, secunda quae de ipsa prima
dicitur ut, si «Cicero» prima substantia, «homo» et «animal»
secunda. Iam in subiecto omnes consequentes praedicationes esse
intelleguntur. Itaque de singulis uideamus.

363. Qualitas est secundum quam dicimur quales ut candor et ex
hoc intellegi licet et qualitatem in subiecto esse cum candor
necessario in aliquo sit sine quo esse non possit. Vtique ipsum
aliquid in quo est subiectum est. [1]Quantitas est secundum quam
dicimus quantum est ut bipedale. Etiam istam in subjecto
intellegi necesse est. [2]Relatiuum est quod ad aliquid uocant ut
«pater», «frater» et haec utique in subiecto sunt. <...> †nam
necesse est ut haec omnia ad aliquid sint, et nonnulla [sunt de
quibus] dicantur: illa quae dicuntur in anima uidebunturt†.
[3][Quid] loci [id] est quod dicimus «Romae»: Roma substantia
est; ipsi Romae hoc accidit. [4][Quid] tempore ut «heri»,
«nuper», «uesperi»: quarum motu tempus intellegitur, substantiae
sunt ut sol, cuius cursu tempus intellegimus, et quae aliquam
intellegentiam morae in nobis faciunt. [5][Quid] situs ut puta
«iacet», «sedet». [6][Quid] habitus ut «calceatus», «armatus»;
substantia est homo et haec illi accidunt. [7][Quid] facere ut
«secare», «urere». [8][Quid] pati ut «secari», «uri».

364. Substantia prima est quae nec in subiecto est
inseparabiliter neque de ullo subiecto praedicatur.
«Inseparabiliter» autem ad hoc definitioni adiectum est quod
omnis prima substantia, quamuis in loco aliquo sit, tamen ab eo
separari et migrare potest ut Cicero ita in curia esse
intellegitur ut inde possit aliquo discedere. Et pars primae
substantiae, quamuis in toto sit, non tamen inseparabiliter; nam
siue re ipsa siue cogitatione separari a corpore nostro bracchium
potest. At uero rhetorica ita est in animo Ciceronis ut etiam si
aliquo casu esse destiterit, non tamen intellegatur migrare,
quoniam nec cum esse coepit, intellegitur aduenisse.

365. Secunda substantia est quae de prima, ut dictum est,
praedicatur ut homo de Cicerone, et animal de homine et Cicerone
et quicquid genus est primae substantiae secunda substantia esse
intellegitur. Ita ergo substantiis omnibus commune est non esse
in subiecto. Prima uero nec de subiecto est. Substantia nec
intendi nec remitti potest, id est recipere magis et minus. Et
siquidem nemo homine alio magis homo est, et nec ipse unus homo
magis cras erit homo quam hodie fuit, et in diuersis non magis
equus equus est quam homo homo. Hoc autem obseruandum est, in
substantiis, inter consortes suas, id est ut primam primae
compares, secundam secundae. Nam si secundam primae compares,
magis substantia est prima quam secunda. Prima enim rem magis
declarat, secunda uero habet quandam communionum ambiguitatem.
Nam, cum dico «Cicero», iam quiddam indiuiduum certumque
significo; cum dico «homo», quoniam cuncti sumus huic
appellationi subditi, incertum est quem significem. Ita ergo fit
ut magis sit substantia prima quam secunda quia rem certius
ostendit.

366. Magis ergo et minus substantia non recipit inter consortes
suas. Item substantia contrarium nihil habet; nam nihil homini
aut equo contrarium. Sed si quis dixerit Clodium Ciceroni fuisse
contrarium, intelligit non ipsas substantias fuisse contrarias,
sed qualitates quae in ipsis erant ut malitiam bonitati aut
uitium uirtuti aut iniustitiam iustitiae. Videtur autem
substantiae proprium quod una eademque capax est contrariorum
quadam sui permutatione ut lapis, cum idem sit, potest nunc albus
esse, nunc niger, idem tamen lapis esse non desinit: et Cicero,
primo stultus, postea sapiens, idem tamen Cicero esse non
desinit.

367. Qualitatem esse diximus secundum quam dicimurquales.
[1]Qualitatum forma una est in qua dispositio quaedam et habitus
mentis esse intellegitur, ut in omnibus perceptis artibus,
sapientia, grammatica, rhetorica ceterisque quae ita haerent
animo ut difficile amitti possint. Sed in his aliqua perfecta
sunt, aliqua imperfecta ut si qui grammaticae arti operam
dederit, in plerisque tamen fallatur, nondum potest dici habitus,
sed tantum dicitur dispositio. Ita non omnis dispositio habitus,
omnis autem habitus dispositio esse intellegitur.

368. Secunda species est earum qualitatum quas recte «passibiles»
dixerimus ut dulce atque amarum, calidum uel frigidum, non quod
ex his eaedem substantiae aliquid patiantur, sed quod sensus
nostros aliquid pati cogant. Cogit enim aliquid pati et tangentem
calor et dulcedo gustantem. Item quae nobis ex aliqua passione
naturae inoleuerint, secundum quas pallidus quisque uel ruber
dicitur, non tamen ita ut quis aliqua repentina causa uel pallet
uel rubet. Nam ipsae «passiones» rectius, non «qualitates»
appellantur, siquidem secundum has non dicimur quales. Non enim
sequitur ut qui pallet sit pallidus, aut qui amat amator, aut qui
est ebrius ebriosus. Illae igitur passiones sunt, hae
qualitates.

369. Tertia species est earum qualitatum quae non ex eo quod iam
quicque est, sed ex eo quod esse potest, intelleguntur ut dicimus
fragile lignum, non quod iam fractum sit, sed quod frangi
possit. Nam et palaestricum corpus duobus modis dicimus, et id
quod palaestra compositum est, et id quod natura ita formatum ut
huic arti accommodatum sit, quamuis ea non sit imbutum. Illud
tamen a palaestra recte dicitur palaestricum, quod ipsius artis
habet effectum, non autem inuenitur ipsius qualitatis nomen, unde
sit denominatum et deriuatum palaestricum illud quod nondum est,
sed esse potest. Quare cognoscendum est dici quasdam substantias
ex qualitatibus quarum nomina non inueniuntur. Namque ut «bonum»
dicimus a «bonitate», non ita «optimum» ab «optimitate». Ita
ergo palaestricum quod intellegimus ex eo quo percipere possit
palaestram, non habet certum qualitatis nomen ex quo dictum
uidetur. Constat tamen a qualitate esse dictum.

370. Quarta species est earum qualitatum secundum quas formas
figurasque intellegimus, ut quadrum, rotundum, pulchrum, deforme
et similia. [1]Recipit qualitas magis et minus, nec tamen omnis.
Nihil enim quadrum magis altero quadro quadrum est. Magis autem
aliquid candido candidum dici potest. Et quaestio est in
plerisque utrum magis iustus altero dici possit. Plerique autem
subtiliter uidentur attendisse qui qualitates ipsas non dicunt
recipere magis et minus, sed ea quae ab his denominantur ut
iustitia sit ipsa una quaedam perfecta notio ut non dici possit
«magis haec iustitia quam illa est», dici tamen potest «magis hic
iustus quam ille est ». Item dici non potest « magis haec
sanitas quam illa est», dici tamen possit «magis hic sanus quam
ille est». Ex quo fit ut substantia non recipiat magis et minus,
qualitates quidem per ipsas substantias possint recipere. Item
contrarium qualitas habet, nec tamen omnis; nam sanitati cum sit
imbecillitas contraria, nihil est quadro rotundoue contrarium.
Videndum est autem, quoniam quicquid contrarium qualitati est
qualitas sit necesse est: dulcedo autem qualitas; qualitas igitur
amaritudo et similia.

371. Quantitas bipertita est quod alia discreta est, alia
continua: discreta ut numeri et orationis, continua ut lineae ac
temporis. Item alia quantitatis diuisio est, quod alia situ
quendam partium habet, alia non habet. Nam linea situ quodam
partium intellegitur, siquidem dici potest quae pars eius quo
loco sit dextramque ac sinistram uidetur habere. At uero numerus
aut oratio aut tempus nihil horum habent, quamuis ordinem habere
possint ut sit in his aliquid primum et secundum et ultimum et
medium, nihil tamen quod in loco intellegatur.

372. Quantitas omnis caret contrario. Quid enim bipedali
tripedaliue contrarium ? Et si quis dixerit contraria esse magis
et minus, quae uidentur esse uerba quantitatis, sciat non esse
definitam quantitatem. Itaque, si dicat aliquid maius esse,
uidetur ei contrarium quod minus est; si «certum» quaesiuero «quo
maius est», et responderit «quod tripedali», apparet nihil esse
contrarium. Ipsa sibi autem quae dicuntur maiora et minora,
relatiue dici manifestum est. Quodlibet enim minori comparatum
maius est idemque maiori comparatum minus est. Si igitur maius et
minus contraria sunt, cogimur confiteri, quod ualde absurdum
est, posse alicui rei uno tempore simul euenire contraria. Rursus
aliud absurdum cogimur intellegere, unam eandemque rem sibimet
esse contrariam, siquidem res una diuersis quantitatibus
comparata potest eodem tempore maior et minor esse.

373. Quantitas non recipit magis et minus; non enim quinque magis
quinque sunt quam duo duo aut idem duo aliis duobus magis duo
sunt, aut magis cras duo erunt quam hodie sunt. Est autem
proprium quantitatis quod secundum hanc dicimus par et impar ut
qualitatis proprium est quod secundum hanc dicimus simile atque
dissimile, quamuis in diuersis rebus utrumque liceat abusiue
usurpari.

374. Relatiuum est quod hoc ipsum quod dicitur alicuius est uel
ad aliquid quolibet modo referri potest, ut filius non sine patre
uel matre, et seruus non sine domino, potest intellegi, neque
sine his illi uicissim.

375. Dicuntur autem relatiua tribus modis: aut «alicuius» ut
filius, aut «alicui» ut «uicinus» aut «ad aliquid» ut duplum,
quoniam duplum ad aliquid simplum est. Omnia relatiua his ad quae
referuntur, uice mutua respondent; nam pater est et respondent
ita ut aliqua isdem casibus respondeant, aliqua casus mutent. Nam
de filio dixi; item de seruo dicere possumus quoniam seruus
domini seruus est, dominus serui dominus. Haec ita sibi
respondent ut eosdem casus in conuersione custodiant. Ita quoque
duplum ad simplum est; item maior minore aliquo maior est et
minor maiore aliquo minor est. Manifestum est ergo ista casus in
conuersione seruare. At uero scientia cum sit relatiua - alicuius
enim rei scibilis scientia est -, in conuersione id ad quod
refertur casum mutat. Nam quod dicimus «scientia scibilis rei
est», non possumus dicere: «scibilis res scientiae est», sed
«scibilis res scientia scibilis est». Item sensus rei alicuius
sensibilis sensus est, contra sensibilis res sensu sensibilis
est. Haec ergo non ut quae supra dicta sunt seruatis isdem
casibus, sed mutatis conuertuntur.

376. Quaedam relatiua his, ad quae referuntur, et in tempore
concordant, eaque simul esse incipiunt, simul desinunt ut seruus
esse non potest, nisi cum esse coeperit dominus, et cum dominus
esse desierit, seruus esse desinit. Et item dominus, cum seruum
non habuerit, dominus dici non potest. At uero noscibilis res
prior est natura quam notio. Nam si noscibilia tollas, notio non
erit; at uero si notionem tollas, potest aliquid esse noscibile,
quamuis desit ille qui nouit.

377. Relatiua possunt habere contraria, sed non omnia; namque
inscientiae scientia contraria, amicitiae inimicitia. At uero
duplo nihil contrarium, neque maiori uel minori, quia, quisquis
ista contraria putauerit cogitur confiteri unam eandemque rem uno
atque eodem tempore posse sibi esse contrariam. Siquidem maior
minori comparatus maior est, idemque maiori comparatus minor est
uno atque eodem tempore, quod contrariis euenire nullo modo
potest. Nam quo tempore homo stultus, non eodem tempore sapiens
esse potest, neque quo tempore albus est, eodem tempore niger
esse potest. Quod quia euenire posse in maiore et minore
ostendimus, fateamur necesse est maius et minus non esse
contrarium, item duplum simplo non esse contrarium, quoniam hoc
idem duplum potest esse ad aliquid simplum. Non igitur omnia
relatiua possunt habere contrarium. Item magis et minus quaedam
recipiunt, quaedam non. Nam magis hic amicus illo est, hoc magis
duplum illo duplo esse non potest propterea quia, si duplum est,
ita duplum est ut, plus aliquid minusue si fuerit, non sit
duplum.

378. Quaeritur utrum aliqua substantia dici possit relatiue. Sed
de prima substantia dici relatiue posse nulla quaestio est. Non
enim Cicero alicuius dici potest aut ad aliquid referti. Item
equus, [iam quis equus] ut Rhoebus, non alicuius est hoc ipso
quod Rhoebus est, sed quod iumentum est, alicuius iumentum est.
Non ergo prima substantia relatiue dici potest neque pars eius
quaelibet quae sine dubio et ipsa prima substantia. Nam
quemadmodum Cicero prima substantia est, ita manus eius. (Manus
uero, non eius, sed specialiter manus, ita secundae substantiae,
relatiue dici non potest). Non enim sua conuersione respondent
ut, si dicamus «manus <est manus> Ciceronis», non Cicero manus
Cicero est neque ipsa manus ob hoc manus quia Ciceronis est, sed
quia ita affecta est, «manus» dicitur (non quod alicuius sit).
Non ergo ut diximus, prima substantia neque partes eius relatiue
dici possunt. [1]Quaeritur ergo de partibus secundae substantiae.
Nam de ipsa substantia nulla quaestio est. Non enim homo
alicuius homo. Sed manus specialiter alicuius hominis manus est
et, ut mutua conuersione respondeat, alicuius «manuati» manus ut
possimus ita conuertere quia et «manuatum» aliquid manu
«manuatum» est. Item ungula, non primae substantiae ungula, sed
alicuius ungulati quia et ungulatum aliquid ungula ungulatum ut
mutuam possit habere conuersionem, quod relatiuis esse diximus
proprium. Si ergo maneat illa relatiuorum definitio ut relatiuum
sit quicquid «alicuius» dici potest, difficile resistimus dici
partes secundarum substantiarum relatiue. Si uero illa definitio
est mutata ita ut relatiua sint ea quae ad aliquid referuntur
excepto eo quod in aliquo sunt, nulla incidit in hanc
definitionem substantia, quemadmodum seruitus, excepto eo quod in
eodem seruo est, id est in aliquo homine, refertur ad dominum.
At uero pinna ita pinnati alicuius pinna est ut, [excepto eo]
quod in aliquo pinnato est, ad nihil referri possit.

379. Sane admonendi sumus ne nos pudeat uerba noua facere ad
necessitatem conuersionis; nam si mutua conuersio non respondet,
non relatiue enuntiamus, hoc modo: cum dico «pinnam», uolens eam
ostendere relatiuam non me pudet pinnatum aliquid propter
conuersionem dicere; est enim pinnatum ita usitatum ut aures non
offendat. Si de pede agatur, non pudeat simili deriuatione
fingere aptum conuersioni uerbum. Item scire oportet eum qui
relatiuum aliquid ad quid referatur ignorat nec omnino utrum ad
aliquid referri possit id quod dicit, scire posse, hoc modo cum
dicis «hoc duplum est», nosti simplum eius, id est ad quod duplum
sit, aut si illud ignoras, nec omnino utrum duplum sit scire
potes.

380. Facere et pati possunt habere contrarium ut calefacere,
refrigerare et calefieri, refrigerari. Habent etiam magis et
minus ut magis et minus urere et magis et minus uri.

381. Situs omnis denominatiue dicitur ut sedere a sessione,
stare, ab statione, et quamuis nonnumquam nomina deficiant, ex
quibus situs denominantur, ratio tamen non deficit.

382. De illis tribus quae restant, supra dicta exempla
sufficiunt. Quando enim dicimus ut «heri», «cras»; ubi ut
«Romae», «Athenis»; habitum ut «calceatum», «armatum». Quid horum
recipiat magis et minus, cum in sermone inciderit, facile
apparet.

383. Istae sunt decem praedicationes, ex quibus aliquid
necessario singillatim enuntiamus. Nam quicquid omnino dixerimus
quod aliquid significet, nondum tamen intellegi possit an uerum
an falsum sit, unum est de his decem, exceptis dumtaxat illis
uerborum quodammodo articulis. Sunt enim pleraque a grammaticis
in orationis partibus enuntiata quae omnino per se nihil ualent
aut aliquid significant plenum, nisi cum fuerint uerbis adiuncta,
ut coniunctiones, praepositiones, et quicquid tale illi docent.

384. Restat ut de oppositis dicamus. Sunt autem opposita quae
sibi, ueluti ex aduerso, uidentur obsistere, ut contraria. Nec
tamen omnia quae opponuntur sibi, contraria sunt, sed omnia
contraria opposita sunt. Opponuntur autem sibi ita ut aut
relatiua opponantur ut magnum paruo et dimidium duplo, aut
contraria ut stultitia sapientiae, aut habitus orbationi ut
cernentia caecitati, aut aientia negationi ut «Cicero disputat»,
«Cicero non disputat». Haec autem inter se nonnihil differunt.
[1]Nam relatiuum relatiuo ita opponitur ut hoc ipsum quod
opponitur eius sit cui opponitur aut ad id quocumque modo
referatur. Nam dimidium opponitur duplo et eiusdem dupli dimidium
est. Ita ergo illi opponitur ut eius sit et paruum opponitur ut
eius sit magno ita ut ipsum paruum ad hoc magnum, cui opponitur,
paruum sit.

385. Contraria uero ita sibi opponuntur ut non eorum sint quibus
opponuntur aut ad ea quocumque modo referantur; siquidem
stultitia sapientiae ita contraria est ut non eiusdem sapientiae
stultitia sit aut ad illam sit stultitia. Sciendum tamen est
quaedam contraria medium habere, quaedam non habere. Nam quae
sunt talia ut in ea re, in qua esse possunt, alterutra uice
necessario insint, medio carent ut sanitas et imbecillitas. Haec
duo contraria natura insunt corporibus animalium, atque ita uice
alterutra necessario insunt ut diximus ut in quo animalis corpore
sanitas non est, necessario imbecillitas sit, et in quo
imbecillitas non est, necessario ut sanitas sit. At uero candidum
et nigrum cum sint contraria et naturaliter in corporibus
inueniantur propterea medio non carent quia non necesse est
corpus aliquod candidum esse aut nigrum. Potest enim ita deesse
candidum ut non insit nigrum atque hoc modo ex alia parte; ergo
color aliqui medius inueniri potest ut luteus uel uiridis.

386. Habitus et orbatio ita sibi opponuntur ut in ea re, cui
euenire possunt, alterum eorum necessario insit ex illo dumtaxat
tempore quo ea natura esse permittit, ut dentatum eum dicimus qui
dentes habet, edentulum uero non illum dicimus qui dentes non
habet, sed cui natura inest ut habeat, et ex illo tempore quo iam
natura permittit ut habeat. Nam neque lapidem recte dicimus
edentulum qui numquam dentes habet neque infantem. Quamuis
aliquando habere possit, nondum tamen illo tempore ut habeat
natura permittit. Hoc ergo tertium genus oppositorum differt a
primo relatiuorum eo quod cernentia ita opponitur caecitati ut
eiusdem caecitatis non sit aut ad eam quodam modo referatur; a
secundo genere, id est contrariorum, illud differt ab his
dumtaxat contrariis quae habent medium, quod cernentia et
caecitas intelleguntur erga oculos ut alterum eorum necessario
insit. Hoc ergo differunt ab his contrariis quae habent medium
quia illorum alterum non necessario inest substantiae, horum
autem necessario. Ab his uero contrariis quae medio carent, haec
ipsa opposita differunt, quod illa rei cui natura insunt omni
tempore alterutra uice accidant necesse est ut corpori animalis
sanitas et imbecillitas: alterum eorum semper est in corpore
animalis, haec autem possunt aliquo tempore ei rei cui natura
inesse possunt utraque deesse aliquando; ut infans, dum nondum
tempus est quo dentes habere possit, neque dentatus neque
edentulus dicitur, et oculi alicuius animantis, nondum adueniente
tempore quo uidere possint, neque caeci neque uidentes dicuntur.

387. Quartum genus oppositorum est aientia et negantia ut «Cicero
disputat», et «Cicero non disputat». Haec a superioribus
differunt quod illa singillatim dici possunt, haec nonnisi conexe
dicuntur. A relatiuis hoc differunt quod illa etiam <...> A
contrariis hoc differunt quod illa, si conexe dicantur, tamdiu
aut uera aut falsa sunt quamdiu est illud, in quo inesse possunt;
cum autem hoc esse destiterit, neque uera neque falsa sunt ut
«stultus est ille», et «sapiens est ille»: quamdiu uiuit, horum
alterum uerum est; cum ipse esse destiterit utraque falsa sunt
quia ille qui non est neque stultus neque sapiens esse potest. At
uero «Cicero disputat» et «Cicero non disputat» ita sibi
opponuntur ut et dum uiuit Cicero alterum eorum necessario sit et
ipso mortuo falsum est quidem quod disputat, uerum tamen est
quod non disputat. Hoc modo discernuntur haec et ab habitu atque
orbatione; nam qui non est, neque caecus est neque uidens. Nec
sane moueare quod uidemur iam de proloquiis aliquid dixisse, de
quibus postea dicendum est; hoc nam factum est occasione
oppositorum.

388. Nomen est quod quam rem significat et per casus flecti
potest; uerbum est quod aliquid significat et per tempora flecti
potest ut «Cicero» nomen, «disputat» uerbum. Haec ab inuicem
separata. nonnihil quidem significare, uerum tamen uel falsum
dici non possunt. Cum autem fuerint coniuncta, iam possunt et
affirmari et negari ut «Cicero disputat»: iam dici potest «Cicero
non disputat». Esse autem debet nominatiuus casus nominis et
tertia uerbi persona. Prima persona significat aliquid quod iam
affirmari et negari possit, et in hominem tantum cadit. In ea
intellegitur nomen, etiamsi non dicatur ut «disputo» plenum est,
etiamsi non dicas «ego». Item secunda persona et ipsa iam
ueritati aut falsitati obnoxia est, sed etiam ipsa in hominem
cadit, et ei nec recte dicimus «disputas» qui nec audire nec
intellegere quod dicitur potest. Ergo et hoc cum dicatur sine
nomine, tamen ibi nomen intellegitur. Aliter figurate utimur siue
prima siue secunda persona ut aut loquentem eum inducas qui
loqui non potest, aut ad eum conuertamus orationem qui neque
audire neque intellegere potest.

389. Tertia uero persona non hominis tantum est, sed aliarum
etiam rerum, et simul ac dicta fuerit, non continuo intellegitur
nisi forte de eo dicatur aliquid quod de eo solo potest intellegi
ut, cum dicimus «pluit», iam potest esse uerum aut falsum, cum
non addamus nomen: notum est qui pluat. Cum uero dicimus
«disputat», cum aliquid iam significet, non tamen uerum aut
falsum dici potest, si nomen non addatur et quamuis de homine hoc
tantum possit intellegi, quia non de uno dici potest, necessario
subdendum est nomen et «resistit» cum dicimus, tenia persona
est, et exigit nomen non hominis tantum, sed cuiuslibet quod
resistere potest. Prima igitur et secunda persona et de homine
tantum possunt intellegi et solae dictae possunt aut uerae aut
falsae dici, quia cum his etiam nomina intelleguntur; tertia uero
et non omnis sola dici potest et non de solo homine
intellegitur.

390. Quod ergo fuerit ex nominatiuo casu nominis et tertia uerbi
persona coniunctum, proloquium dicitur, ita ut iam necessario aut
uerum sit aut falsum aut dubium. Namque «homo animai est» omnes
iudicamus uerum esse, et «omne animai homo est» omnes iudicamus
falsum; «ille disputat», quamuis necessario aut disputet aut non
disputet, nobis tamen dubium est. Alterum enim horum necessarium
esse intellegimus, sed quid horum sit nescimus. Vbi uero illa
uerba sunt quae impersonalia dicuntur, non ex nominatiuo casu
impletur sententia, sed alios casus recipit ut «disputatur» cum
dicitur, plena sententia est, si ablatiuum adiungas, hoc est «a
Cicerone». Et «paenitet» cum dicitur, piena sententia est, si
accusatiuum iungas, id est «Ciceronem». Et multa sunt talia.

391. Illud tamen constat personalia uerba non implere sententiam
nisi nominatiuo casu et tertia persona. Sunt etiam sententiae
quae, quamuis constent ex nomine et uerbo, affirmari tamen aut
negari non possunt, quae non proloquia, sed eloquia dici
nonnullis placuit ut est modus imperatiuus cum dicimus «curre».
Iam piena sententia est; nam nec solum intellegi sed etiam fieri
potest quod dicis; negari tamen non potest. Non enim hoc negat
qui dixerit «noli currere». Hoc enim non est aduersum ei quod
dictum est «curre» ut hoc sit uerum, illud falsum ut possit nasci
quaestio. Nam, de aientia et negatione, quaestio sine dubio
nascitur ut «ille currit» et «ille non currit»: quaestio est
utrum currat. «Curre» autem et «noli currere» non facit
quaestionem utrum currat. Nulla quidem quaestio hic potest
intellegi utrum currere debeat. Hoc enim ex aientia et negatione
<non> natum est, ut «currere debet» et «currere non debet». Hoc
facit <et> optatiuus modus. Cum enim plena sit sententia, cum
dicamus «utinam scribam!», «utinam non scribam!», non potest hinc
nasci quaestio utrum scribat. Sed pleraque talia sunt; haec ad
exemplum sufficiant.

392. Quod ergo fuerit iunctum ex nomine et uerbo, si plenum nomen
et plenum uerbum sit, necessario facit sententiam, sed non
necessario facit proloquium, si nihil est quod iam et affirmari
et negari potest. Et supra diximus multa dici plena sententia
quae tamen affirmari et negari <non> possint. Plenum igitur
proloquium est «omnis homo animal est», et quamuis natura illud
exigat ut primo nomen et postea uerbum dicatur, ut dictum est,
non desinit uerum esse proloquium, etiamsi dicas «animal est
omnis homo».

393. Quicquid accesserit huic sententiae, cui parti accedat,
diligenter uidendum est. Nam sunt proloquii partes duae: quae in
nomine, una, subiectiua dicitur, quae in uerbo, altera,
declaratiua. Subicitur enim quid sit, et declaratur quid de illo
possit intellegi. Cum ergo dicimus «Cicero disputat», si accedat
huic sententiae «in Tusculano», declaratiuae accessit, si accedat
«Romanus», subiectiuae; item si accedat «prudenter et copiose»,
declaratiuae; item cum dicitur «cum Catone», declaratiuae
accessit. Quicquid igitur nominatiuo casu accedit, subiectiuae
accedit; quicquid declaratiuae accedit, uariis casibus et modis
accedit. Nam subiectiuae non possunt alii casus accedere,
declaratiuae nonnisi uarii excepto norninatiuo.

394. Illud tamen sciendum posse fieri ut uerbum sit in
subiectiua, nomen in declaratiua, sed ita uerbum in subiectiua ut
aliquod pronomen secum uice nominis teneat. Ita etiam nomen est
in declaratiua ut teneat secum aliquod uerbum, ex quo eius uicem
impleat; uelut si dicamus «qui disputat Cicero est», «qui
disputat» subiectiua est, «Cicero» est declaratiua. Sed illam
subiectiuam pronomen facit, hanc declaratiuam uerbum.

395. In hac igitur parte illud dicimus quemadmodum iuncta sint
nomina et uerba nec tamen possint plenam facere sententiam; et si
faciunt, quemadmodum falsitati et ueritati non sint obnoxiae
sententiae, quamuis sint plenae, et quemadmodum ad id perueniatur
ut iam non solum piena sententia sit, sed etiam necessario uetà.
aut falsa.

396. Tertia pars sequitur, in qua dicendum iam est de ipsis
proloquiis, ad quorum intellectum in superiore parte peruenimus.
Proloquia igitur differentias habent binas in quantitate et
qualitate. Quantitatis differentia est quod alia sunt
uniuersalia, alia particularia, alia indefinita. Vniuersale est
ut «omnis homo animai est»; particulare ut «quidam homo ambulat»;
indefinitum ut «homo ambulat». Quod igitur indefinite dicimus,
necessario particulariter accipimus, non necessario
uniuersaliter. Quoniam id potissimum numerandum quod securum
habet intellectum, indefinitum pro particulari accipitur. Erunt
ergo duae differentiae in quantitate, quod aliud est uniuersale
proloquium, aliud particulare; in qualitate item duae quarum
dedicatiua altera, altera abdicatiua. Dedicatiuum est ut «omnis
uoluptas bonum», abdicatiuum ut «omnis uoluptas non bonum».

397. Uniuersale igitur dedicatiuum non necessario sequitur
conuersio. Non enim si omnis homo animal est, omne animal homo
est. Vniuersale autem abdicatiuum necessario sequitur conuersio.
Si enim omnis uoluptas bonum non est, omne bonum non est
uoluptas, et si omnis homo non est animal mutum, omne animal
mutum non est homo. Particulare autem dedicatiuum habet
necessariam conuersionem, nam si quidam homo animal est, quoddam
animal homo est. Particulare uero abdicatiuum non habet
necessario conuersionem; non enim, si quoddam animal non est
rationale, quoddam rationale non est animal. Vniuersalis ergo
dedicatiua et particularis abdicatiua non necessario recurrunt.
Vniuersalis autem abdicatiua et particularis dedicatiua
necessario conuertuntur, ita tamen ut facta conuersione in
declaratiua particula negatio maneat. Nam utique conuersio ita
fit ut quae particula fuit declaratiua, eadem subiectiua sit.
Ergo cum dico «omnis uoluptas bonum non est», «omnis uoluptas»
subiectiua, «non est bonum» declaratiua. Si conuertam «omne bonum
uoluptas non est», facta est quidem subiectiua quae fuit
declaratiua, negatio tamen hanc particulam tenet quae facta est
declaratiua. Et si uelim sic dicere nulla «uoluptas bonum est»,
conuertendum est sic: «nullum bonum uoluptas est».

398. Sed propter duo proloquia quae dicimus non necessario
conuerti, debemus intendere omnia quae proloquiis attribuuntur
per quae recte aut non recte proponi possunt ut uerum aut falsum
possint ostendere. Haec autem quinque sunt iam superius
demonstrata: genus, differentia, accidens, definitio et proprium.
Definitio et proprium faciunt illa proloquia recurrere, alia
tria nullo modo. Namque, ut «omnis homo animal est rationale
mortale», ita «omne animal rationale mortale homo est»; et,
quemadmodum «omnis homo risibile est», ita «omne risibile homo
est». Rursum in particulari abdicatiuo uidendum est quid sit
proprium non esse. Vt enim proprium est hominis esse risibile,
ita proprium est risibile non esse praeter hominem. Ergo si
particulare abdicatiuum proponamus sic, «quiddam risibile non est
praeter hominem », recurrit sine dubio, «quiddam praeter hominem
non esse risibile». Item «quiddam inanimum, irrationale,
immortale non est homo», «quidam homo non est inanimum,
irrationale, immortale».

399. Item sunt aliae conuersiones quae faciunt easdem
proloquiorum particulas indefinitas, etiam negatione scilicet de
loco migrante. Nam particulae indefinitae fiunt hoc modo: «homo»,
«non homo»; «animal», «non animal» et ideo indefinitum est, quia
negas tantum hoc esse, non dicis quid sit. Cum ergo dico «omnis
homo animal», si uelim recte conuertere, adhibeo negationes ut
fiant particulae indefinitae. Si enim est uerum omnis homo animal
est, et uerum est «omne non animal non homo». Hac conuersione
usus est in Rhetoricis Cicero: «Deinde si constitutio et ipsa et
pars eius quaelibet intentionis depulsio est, quae intentionis
depulsio non est, ea nec constitutio est nec pars
constitutionis».

400. Item particularis abdicatiua potest hoc modo conuerti: si
enim «quoddam animal homo non est», «quoddam non homo animal
est», et in hac conuersione obseruandum est, <ut> ubi non est
negatio cum directo proponimus sit dum conuertimus. Hanc uicissim
conuersionem recipiunt duo proloquia quae illam primam non
recipiebant; solum uniuersale abdicatiuum non illam recipit.
Vocetur ergo dicendi causa illa «prima conuersio», haec secunda».
Haec autem proloquia quemadmodum inter se affecta sint hoc modo
manifestius apparebit.

401. Quattuor lineis quadrata formula exprimatur. In primo angulo
superioris lineae scribatur uniuersalis dedicatiua et in alio
eiusdem angulo uniuersalis abdicatiua; item infra ad primum
angulum particularis dedicatiua, ad angulum reliquum particularis
abdicatiua; deinde ducantur angulares lineae ab uniuersali
dedicatiua ad particularem abdicatiuam et ab uniuersali
abdicatiua ad particularem dedicatiuam. [1]Duae igitur superiores
simul confirmari non possunt, simul negari possunt.

402. Nam non potest simul uerum esse «omnis uoluptas bonum est»,
«omnis uoluptas non est bonum». Possunt autem simul esse non
«omnis uoluptas bonum est», «non omnis uoluptas non est bonum».
Duae uero inferiores uicissim simul negari non possunt, simul
confirmari possunt. Nam utique non potest simul «non quaedam
uoluptas bonum» et «quaedam uoluptas bonum esse». At uero potest
et «quaedam uoluptas bonum esse» et «quaedam uoluptas non esse
bonum». Angulares autem neque simul affirmari neque simul negari
possunt. Nam si uerum est «omnis uoluptas bonum est», falsum est
« quaedam uoluptas non est bonum ». Item si falsum est «omnis
uoluptas [non] est bonum», uerum est quaedam «uoluptas non est
bonum». Hoc item contingit, si prius particularem uicissim
nomines. Item si uerum est «omnis uoluptas non est bonum», falsum
est «quaedam uoluptas bonum est» et si falsum est «omnis
uoluptas non est bonum», uerum est «quaedam uoluptas bonum est».

403. Item uniuersalis dedicatiua confirmata particularem suam
necessario confirmat, negata non necessario eam negat. Nam si
uerum est «omnis uoluptas bonum est», necessario uerum est
«quaedam uoluptas bonum est». At uero si superiorem negemus hoc
modo non omnis uoluptas bonum est, potest fieri ut quaedam
uoluptas bonum sit. Particularis item dedicatiua confirmata non
necessario uniuersalem suam confirmat, negata necessario illam
negat. Nam si uerum est «quaedam uoluptas bonum est» non sequitur
ut «omnis etiam uoluptas bonum sit». Si uero «quaedam uoluptas
bonum non est», falsum est «omnis uoluptas bonum est». In duabus
reliquis hoc obseruabis.

404. Plenam sententiam cum proposuerimus, aliquid ex ea uolentes
efficere, cum concessa fuerit, «sumptum» dicitur. Huic etiam uni
sententiae alia certa ratione debet innecti et utique propter id
quod inferre uolumus concedenda. Et haec cum concessa fuerit,
«sumptum» dicitur.

405. Ex duobus sumptis ratione sibimet nexis conficitur illatio.
Quae illatio «sumptum» propterea dici non potest, quia non
exspectas ut hoc etiam tibi aduersarius concedat, sed eo inuito
sequitur, si modo ratione seruata fuerit illatum. Et, ut hoc
planum fiat exemplo, putemus quaestionem esse utrum uoluptas
utilis sit. Si proponamus ita «omnis uoluptas bonum est», piena
quidem sententia est; sumptum efficitur, si hoc aduersarius
concedat. Quo concesso adiungenda est alia sententia «omne autem
bonum utile est». Si hoc etiam concesserit, efficitur sumptum; ex
quibus duobus sumptis etiam inuito eo sequitur «omnis igitur
uoluptas utilis est».

406. Hoc totum quod constat ex duobus sumptis et illatione,
ratiocinatio a nobis, a Graecis συλλογισμός appellatur. Est ergo
ratiocinatio ex duobus pluribusue concessis ad id quod non
conceditur necessaria peruentio. Possunt ergo plura esse sumpta,
sed minus a duobus esse non possunt. Etenim est integra
ratiocinatio, si ad illud quod uolumus ostendere utile esse
uoluptatem, tribus etiam sumptis peruenire uelimus ut «omnis
uoluptas secundum naturam est; omne quod secundum naturam est
bonum est; omne bonum utile est; omnis igitur uoluptas utilis
est». Ex hoc apparet plura etiam licere addere, si oportuerit.

407. Nonnumquam etiam concludimus inferentes non quidem id quod
conficitur, sed quod ex eo ipso quod inferre debemus necessario
conficitur, hoc modo: «omnis uirtus bonum est; omne bonum utile
est; omnis igitur uirtus non nocet». Inferendum erat «omnis
igitur uirtus utilis»; ex eo necessario sequitur non nocere; quod
enim utile est, numquam nocet. Hoc a Graecis συμπέρασμα dicitur,
a nobis dici potest «confinis conclusio». Ratiocinatio igitur,
siue propriam et suam, siue confinem habens conclusionem,
diuiditur in duo genera, praedicatiuum et condicionale.

408. Praedicatiuus <syllogismus> est in quo sumpta ita sibi nexa
sunt ut aliquo extrinsecus addito suppleantur ut hoc quod supra
dictum est «omnis uoluptas bonum est; omne bonum utile est».
Videmus utique nec totum quod supra positum est dictum, sed unam
inde partem sumptam declaratiuam quae secundo proloquio facta est
subiectiua; quod proloquium secundum, ut impleret sententiam,
aliquid petiuit extrinsecus, id est «utile est». Huius illatio
conficitur ex eo quod accessit et ex eo quod non est repetitum,
id est «omnis igitur uoluptas utile est». Huius generis tres
formae sunt: prima est in qua declaratiua particula superioris
sumpti sequentis efficitur subiectiua, aut subiectiua superioris
declaratiua sequentis. Declaratiua superioris fit subiectiua
sequentis ut in superiori proposito exemplo; subiectiua
superioris fit declaratiua sequentis, si hoc modo uelis
conuertere: «omne bonum utile est; omnis uoluptas bonum est;
omnis igitur uoluptas utile est». Secunda forma est in qua
declaratiua superioris sumpti eadem est etiam declaratiua
sequentis ut «omnis uirtus bonum est et omnis uoluptas non est
bonum, omnis igitur uoluptas non est uirtus». Tertia forma est in
qua subiectiua superioris sumpti eadem est etiam subiectiua
sequentis ut «quoddam bonum uoluptas est; omne bonum utile est;
quoddam igitur utile est uoluptas».

409. In prima forma et uniuersaliter et particulariter et
dedicatiue et abdicatiue concludi potest; in secunda forma nisi
per contrarium concludi non potest; in tertia forma
particulariter tantum concluditur: quapropter non frustra hic est
ordo seruatus. Nam merito prima dicitur, in qua omni modo
concludi potest, secunda item recte, in qua potest concludi
uniuersaliter quamuis per contrarium, tertia item recte, quia in
quantitate minor est, in qua nisi particulariter concludi non
potest.

410. Nunc dicendum est singulae formae quot modos recipiant. Nam
recipiunt intra certum numerum, extra quos modos quicquid
conclusum fuerit non est temere concedendum. Recipit autem prima
nouem modos, secunda quattuor, tertia sex.

411. Primae formae primus modus est, in quo conficitur ex duobus
uniuersalibus dedicatiuis uniuersale dedicatiuum directim ut est
«omne iustum honestum; omne honestum bonum; omne igitur iustum
bonum». Si reflexim inferas «omne igitur bonum iustum», non
sequitur, sed particulariter potest inferri «quoddam igitur bonum
iustum», et efficitur quintus modus. Secundus modus est, in quo
conficitur ex uniuersali dedicatiuo et uniuersali abdicatiuo
uniuersale abdicatiuum directim ut est «omne iustum honestum;
nullum honestum turpe; nullum igitur iustum turpe». Si reflectas,
«nullum igitur turpe iustum», efficitur sextus modus. Diximus
enim supra uniuersale abdicatiuum posse conuerti. Tertius modus
est, in quo conficitur ex particulari dedicatiuo et uniuersali
dedicatiuo particulare dedicatiuum directim ut est «quoddam
iustum honestum; omne honestum utile; quoddam igitur iustum
utile». At si flectas, efficitur septimus modus, «quoddam igitur
utile iustum », quoniam supra dictum est particulare dedicatiuum
posse conuerti. Quartus modus est, in quo conficitur ex
particulari dedicatiuo et uniuersali abdicatiuo particulare
abdicatiuum directirn ut est «quoddam iustum honestum; nullum
honestum turpe; quoddam igitur iustum non est turpe». Reflecti
non potest. Diximus enim supra particulare abdicatiuum non posse
conuerti. Octauus modus est, in quo conficitur ex uniuersali
abdicatiuo et uniuersali dedicatiuo particulare abdicatiuum
reflexim, ut est «nullum turpe honestum; omne honestum iustum;
quoddam igitur iustum non est turpe». Nonus modus est, in quo
conficitur ex uniuersali abdicatiuo et particulari dedicatiuo
particulare abdicatiuum reflexim ut est «nullum turpe honestum;
quoddam honestum iustum; quoddam igitur iustum non est turpe».

412. Secundae formae primus modus est in quo conficitur ex
uniuersali dedicatiuo et uniuersali abdicatiuo uniuersale
abdicatiuum directim ut «est omne iustum honestum; nullum turpe
honestum; nullum igitur iustum turpe». Hic reflexione si utaris,
alius modus non efficitur, quoniam de utrisque subiectiuis fit
illatio. Secundus modus est in quo conficitur ex uniuersali
abdicatiuo et uniuersali dedicatiuo uniuersale abdicatiuum
directim ut «est nullum turpe honestum; omne iustum honestum;
nullum igitur turpe iustum». Tertius modus est in quo conficitur
ex particulari dedicatiuo et uniuersali abdicatiuo particulare
abdicatiuum directim ut est «quoddam iustum honestum; nullum
turpe honestum; quoddam igitur iustum non est turpe». Quartus
modus est in quo conficitur ex particulari abdicatiuo et
uniuersali dedicatiuo particulare abdicatiuum directim ut «est
quoddam iustum non est turpe; omne malum turpe; quoddam igitur
iustum non est malum».

413. Tertiae formae primus modus est in quo conficitur ex duobus
uniuersalibus dedicatiuis particulare dedicatiuum directim ut
«est omne iustum honestum; omne iustum bonum; quoddam igitur
honestum bonum». Secundus modus est in quo conficitur ex
particulari dedicatiuo et uniuersali dedicatiuo particulare
dedicatiuum directim ut «quoddam iustum honestum; omne iustum
bonum; quoddam igitur honestum bonum». Tertius modus est in quo
conficitur ex uniuersali dedicatiuo et particulari dedicatiuo
particulare dedicatiuum directim ut «est omne honestum iustum;
quoddam honestum bonum; quoddam igitur iustum bonum». Quartus
modus est in quo conficitur ex uniuersali dedicatiuo et
uniuersali abdicatiuo particulare abdicatiuum directim ut «est
omne iustum honestum; nullum iustum malum; quoddam igitur
honestum non est malum». Quintus modus est in quo conficitur ex
particulari dedicatiuo et uniuersali abdicatiuo particulare
abdicatiuum directim: «quoddam iustum honestum; nullum iustum
malum; quoddam igitur honestum non est malum». Sextus modus est
in quo conficitur ex uniuersali dedicatiuo et particulari
abdicatiuo particulare abdicatiuum directim ut «est omne iustum
honestum; quoddam iustum non est malum; quoddam igitur honestum
non est malum». Omnes igitur modi certum ordinem tenent,
eiusdemque ordinis ratio est quae in ipsis forrnis demonstrata
est.

414. Condicionalis syllogismus est cuius propositio et plenum
argumentum et plenum id de quo quaestio est continet ita ut,
assumpto argumento, iam certum inferri possit de quo quaestio
erat, ad hunc modum: ponamus quaestionem esse utrum sit utilis
rhetorica, et uolentes utilem probare, argumentum ab huius
definitione capiamus quod est bene dicendi scientia. Ex hoc
argumento et illa quaestione condicionalis syllogismus ponitur
sic: «si rhetorica est bene dicendi scientia utilis est».
Assumimus argumentum ita: «est autem rhetorica bene dicendi
scientia». Haec duo qui concesserit, etiam inuitus, concedat
necesse est utilem esse rhetoricam, quod erat dubium antequam
propositio et assumptio concederetur. Nihil tamen in assumptione
accessit extrinsecus quod est proprium praedicatiui syllogismi.
Hic primus modus a dialecticis appellatur qui est ab
antecedentibus propterea quoniam argumentum, quemadmodum
propositum est, ita et assumptum, hoc tantummodo differens, quod
cum condicione propositum est et sine condicione assumptum.

415. Secundus modus est qui appellatur a consequentibus in quo
ipsum argumentum quaestionem sequitur, non quaestio argumentum,
hoc modo: «si non est rhetorica utilis, non est bene dicendi
scientia». Assumitur argumentum a contrario, id est per
negationem, sic: «est autem bene dicendi scientia; utilis est
igitur».

416. Tertius modus est qui appellatur a repugnantibus, in quo
demonstratur non posse simul hoc esse et illud non esse; in quo
cum fuerit assumptum unum, aliud necessario tolletur, id est ut,
cum fuerit assumptum esse, non esse tollatur, hoc modo: «non est
bene dicendi scientia rhetorica et non est utilis; est autem bene
dicendi scientia; utilis est igitur». Confectum est utilem esse
sublato eo quod non esse utile propositum erat. Hi tres modi ex
uno argumento possunt confici et unam rem omnes probare possunt.
Nec interest in propositione quam partem in primo ponas utrum
argumenti utrum quaestionis, dummodo condicionis ratio
conseruetur. Cum dixeris si rhetorica est bene dicendi scientia
utilis est, potes et sic proponere: «utilis est rhetorica, si
bene dicendi scientia est». Hoc etiam in duobus aliis experiri
licet.

417. Quartus modus est qui per disiunctionem efficitur ita ut uno
assumpto aliud necessario negatum sit hoc modo: «aut sanus est
aut imbecillis; sanus est autem; non est igitur imbecillis».

418. Quintus modus est qui etiam per disiunctionem efficitur ita
ut uno negato aliud necessario sit, hoc modo: «aut sanus est aut
imbecillis; non est autem sanus; est igitur imbecillis».

419. Additi sunt alii duo modi qui per argumentum istorum duorum
fieri possunt, non tamen per disiunctionem, sed per
<coniunctionum> negationem. Est ergo sextus modus, in quo
demonstratur non posse simul et hoc esse et illud. Assumitur per
unius confirmationem, concluditur per alterius infirmationem: «
non est sanus et imbecillis; sanus est autem; non igitur
imbecillis». Septimus modus proponitur sic <ut sextus>, et in eo
assumitur ut in quinto, atque ita concluditur.

420. Ad rem facilius intellegendam his quaedam formae iunguntur,
ita ut rebus ipsis, non dictis, ratiocinandi uis intellegatur.
Est primi modi forma haec: «si primum, secundum; primum autem;
igitur secundum». Secundi haec: «si non primum, non secundum;
secundum autem; et primum igitur». Tertii haec: «non et primum et
non secundum; primum autem; igitur et secundum». Quarti haec:
«aut primum aut secundum; primum autem; non igitur secundum».
Quinti: «aut primum aut secundum; non autem primum; igitur
secundum». Sexti: «non et primum et secundum; primum autem; non
igitur secundum». Septimi: «non et primum et secundum: non primum
autem; igitur secundum».

421. Sciendum tamen est ex uno argumento posse fieri tres
superiores modos, ex uno argumento alios quattuor. Huius autem
ordinis ratio est ut primus modus sit, qui appellatur «ab
antecedentibus», quia utique quod antecedit prius est; secundus
«a consequentibus» eadem ratione ut ipse nomine suo primum se
debere segui etiam in ordine uideatur ostendere. Restat qui sit
tertius in eodem argumento «a repugnantibus». Nunc enim possumus
ad disiunctionem transilire quae iam non potest ex eodem
argumento fieri. Erit ergo quartus modus quasi ad aliud
argumentum primus, et ibi utique antecedere debet in quo per
confirmationem assumitur; prior est enim confirmatio negatione.
Quintus debet esse item [sed] per disiunctionem, sed post eum
propterea quia in eo per confirmationem, in hoc per negationem
assumitur; hoc in duobus reliquis licet intelligi.

422. Miscentur autem sibi multis modis syllogismi ut in una
ratiocinatione et praedicatiui generis et condicionalis formas
agnoscas, hoc modo: si quaestio sit utrum utilis sit ipsa
dialectica, proponendum est: «si bene disputare utile est, utilis
est bene disputandi scientia; at bene disputare utile est;
utilis est igitur dialectica». [1]Sane uidendum est in
praedicatiuo syllogismo quid de propositione sibi assumptio
uindicet; nam extrinsecus aliquid eam accipere manifestum est. In
eo autem quod sibi ut diximus, de propositione uindicat,
attendendum est utrum rette uindicet propter seruatas
memoratasque formas. Efficitur enim ut, quod in propositione ad
declaratiuam partem pertinere uidebatur, in assumptione
ostendatur ad subiectiuam pertinere. Et item si aliter assumas,
hoc ipsum pertinet ad declaratiuam, hoc modo [notum est in prima
forma ita assumi ut aut subiectiua assumptionis]. Si proposueris
sic: «omnis ars frequenti exercitatione meditanda est; dictio
autem exercitatio est rhetoricae; rhetorica igitur frequenti
dictione meditanda est». In propositione exercitatio ad
declaratiuam partem pertinere uidebatur. In assumptione ipsa
exercitatio item ad declaratiuam pertinet. Quomodo ergo forma
seruata est? Scilicet quia relictum est aliquid in declaratiua
propositionis quod non euenerit in declaratiua assumptionis unde
possit fieri conclusio, hoc est «meditanda est». Nam si uellem
sic assumere, «rhetorica autem ars est», totum seruabatur ad
conclusionem, «rhetorica igitur frequenti exercitatione meditanda
est». Ex hoc apparet multa esse communia quae possint uel
subiectiuae uel declaratiuae adiungi prout se habuerit
assumptio.»

423. Talibus insistente Dialectica et ad quaedam non minus
inextricabilia quam caligosa properante, Pallas nutu Maiugenae
festinantis interuenit:



     « Perita fandi, iam progressum comprime,
     ne inflexa tortos stringat intimatio
     et multinodos perpeti anfractus diu
     Hymen recuset. Editum est compendio
     quicquid decenter docta disputatio
     multo astruendum contulit uolumine.
     sat est profundae fons decens scientiae,
     quae abstrusa promit nil morosum disserens
     praeteruolando nilque ignotum deserens.
     Nam quae supersunt fraude multa consita,
     quis falsa captos circuit deceptio,
     dum ambage acta praestruis sophismata
     captentulisue ludis illigantibus
     pellax soritas cumque sensim congeris
     formasue mendas, comprobat qual ueritas,
     nefas Tonantis garriat sub auribus
     facinusque dirum; quippe summi caelites
     odere turpis omne falsum feminae.
     nam si reuoluas, quid cauilla saeuius?
     Dudum locuta, circulatrix indecens
     fies profecto, decipula si astruxeris.
     Facessat ergo uersilis profunditas,
     reliquumque tempus liqueris sororibus.»
     


424. His auditis Dialectica cunctabunda paululum, tamen diuae
praeceptis paritura respondit:



     «Venerandus mihi fatus, reuerendosque secuta
     referam iussa pedem, atque ilicet exorsa silebunt,
     licet unam decuisset <mihi> permittere culpam,
     ut honoris pretio cederet inferre relatus,
     populum Cecropidarum bene quo palliatarum
     Bromius conciperet contumias nosse dolere,
     mage quam crediderat uipeream noscere posset.
     Et iners marsica dudum fieret praestigiatrix,
     neque me conspiceret somnificam uel temulentam
     ioca passim blaterantem iouialibus sub orsis.
     Tamen uni famulandum est tibi, Uirgo; reticemus.»
     Haec dicens uelut repressa conticuit, compluresque eam
     diuorum, qui inter initia deriserant, horruerunt.
     


Liber V
De Rhetorica
425.

     Interna sonuere tubae raucusque per aethram
     cantus, et ignoto caelum clangore remugit.
     turbati expauere dei, uulgusque minorum
     caelicolum trepidat, causarum et nescia corda
     haerent, et ueteris renouantur crimina Phlegrae.
     tunc Amnes Faunique, Pales, Ephialta, Napeae
     respectant proceres nulloque assurgere motu
     cernunt attoniti uicibusque alterna profantes
     mirantur placidam per pectora sacra quietem.
     tum primum posita Siluanus forte cupresso
     percitus ac trepidans dextram tendebat inermem,
     Deliacos poseens arcui acque Herculis arma.
     Portuni trifidam suspirans flagitat hastam;
     Gradiui frameam non ausus poscere, falcem
     Saturni bello suetus disquirit agresti,
     diffidensque sui respectat tela Tonantis.
     


426. Sed dum talibus perturbatur multa terrestrium plebs deorum,
ecce quaedam sublimissimi corporis aie fidueiae grandioris,
uultus etiam decore luculenta femina insignis ingreditur, cui
galeatus uertex ac regali caput maiestate sertatum, arma in
manibus, quibus se uel communire solita uel aduersarios
uulnerare, fulminea quadam coruscatione renidebant. Subarmalis
autem uestis illi peplo quodam circa umeros inuoluto Latiariter
tegebatur, quod omnium figurarum lumine uariatum cunctorum
schemata praeferebat; pectus autem exquisitissimis gemmarum
coloribus balteatum.

427. Haec cum in progressu arma concusserat, uelut fulgoreae
nubis fragore colliso bombis dissultantibus fratta diceres
crepitare tonitrua; denique creditum, quod instar Iouis eadem
posset etiam fulmina iaculari. Nam ueluti potens rerum omnium
regina et impellere quo uellet et unde uellet deducere et in
lacrimas flettere et in rabiem concitare et in alios etiam uultus
sensusque conuertere tam urbes quarm exercitus proeliantes,
quaecumque poterat agmina populorum. Haec etiam senatum, rostra,
iudicia domuisse in gente Romulea, Athenis uero curiam, gymnasia
theatraque pro arbitrio reflexisse ac totam funditus Graeciam
miscuisse ferebatur.

428. Hac uero loquente qui uultus uocisue sonus, quantaque
excellentia celsitudoque sermonis! Audire operae pretium etiam
superi fuit tantae inuentionis ingenium, tam facundae ubertatis
eloquium, tam capacis memoriae recordationisque thesaurum. Qualis
disponendi ordo, quam pronuntiandi congruens modulatio, qui
gestus in motu, quae profunditas in conceptu! Denique exilis in
modicis, in mediocribus facilis, in elatione flammatrix,
reddebatque cunctos in ambiguis dociles, in persuasione cedentes,
in collisione discordes, in laudibus arrogantes. At uero cum
quid commotum publici nominis attestatione clamauerat, fluctuare,
permisceri, ardere omnia uidebantur.

429. Hanc igitur feminam auratae uocis et quasdam diadematum
gemmas regnorumque fundentem ingens illustrium uirorum sequebatur
agmen, inter quos proximi eidem duo diuerso habitu nationeque
praenitentes, quorum pallio circumactus <alter> alterque
trabeatus. Diuersus utrique oris sonus, licet alius etiam Athenis
se diceret Graia didicisse ac promptus gymnasiorum studiis et
reluctantibus semper Academiae altercationibus haberetur. Ambo
tamen noui profectique paupertatis sinu, et cum alterum
Quirinalis eques, alium fabrilis procrearet industria, ita
praeclues linguae excellentia floruerunt, ut post curiarum fata
immeritasque mortes uirtute astra conscenderent, immortalitate
gloriae saecla superarent.

430. De uno tamen, quem Athenarum populus ac palliata agmina
sequebantur, haec fama conuenerat, quod acerrimus idem et
procellis indignantis Oceani fremituque uiolentior. Denique de
illo uersus huiusmodi ferebatur:
δεινὸς ἀνήρ τάχα κεν καὶ ἀωαίτιον αἰτιόῳτο.

431. Alter uero, quem consularis purpura et coniurationis
extinctae laurea redimibat, mox ingressus curiam superum et in
Iouis gratulatus est se uenisse conspectum, clamare laetior
coepit: «o nos beatos, o rem publicam fortunatam, o praeclaram
laudem consulatus mei».

432. Post hos tamen in diuersis agminibus oratores emeriti ac
prae se ferentes insignium culmen meritaque linguarum. Aeschinen,
Isocraten Lysiamque conspiceres, tum in togatis agminibus
†sosantios, Gracchos, Regulum, Plinium Frontonemque.

433. Verum ante cunctos atque ipsam ducem omnium feminam senex
quidam signum ac praeuiam uirgam gestans lictoris Romulei
praecedebat usu, atque in eiusdem uirgae culmine corax oris
curati uenientis feminae auspicio praeuolabat.

434. Ille autem, qui gestabat uirgulam, Tisias dictus, cunctisque
uetustior atque elatior uidebatur; nam et suol minores ceteros
<et> ipsam illam ducem respectans superpositum coruum commune
pignus filiamque memorabat.

435. Quo argumento commoti quamplures deorum eam quidem
nobilissimam feminam, sed aut Apollinis cognatam credidere, si
Graia est, aut, si Romulea, de gente Coruini. Cui aenigmati illud
adiectum, quod intrepida et fiduciae promptioris tam Palladis
quam ipsius Cyllenii deosculata pectus cuiusdam propinquae
familiaritatis indicia, patefecit. Denique nonnulli superum, cum
inter trepidationem bucinae praecinentis et admirationem
amicitiae superorum incerti diutius diuinatorem Phoebum cuperent
sciscitari, nondum Ioue maximo disquirente, tumultuarie quae
esset inquirunt.

436. Ac tunc illa respectans superos uniuersos aliquanto
commotior sic coepit: [1]«Patrem maximum Iouem ceterosque
caelites, quos in causis pluribus saepe sum deprecata, atque
ipsum conuentum superati consessionis attestor nihil mihi magis
inconsentaneum atque indecens aestimari, quam ut, quae semper in
foro iudiciisque quampluribus accusauerim multos aliosque
defenderim et uiribus gloriam deluctationis annixa mihi de
discriminum fatis promeriti euentus praeconia compararim, nunc
apud uos, superi, quis placere immortalitatis instar ac pretium
uidebatur, inuita compellor scholarium iuuenilium monitus et
exilia decantatati artis praecepta memorare. Neque enim hoc nobis
adscribit inopia, cum redundantes turmae suppetant consequentum.
Nam absque his qui, perturbantes pectora sensusque cunctorum,
cognoscentum quoque perfregere subsellia, etiam alios habeam, qui
minutias praeceptorum et artis intimati commenta perscripserint,
inter utrumque uero columen sectatorum praeniteat Tullius meus,
qui non solum in foro, senatu rostrisque grandiloquae facultatis
maiestate tonuerit, uerum etiam ipsius artis praecepta commentus
libros quamplures saeculorum usibus consecrarit.

437. Quod cum ita sit, emeritae granditatis pudor et celebrati
quantum pote nominis gloria haec inchoamentorum primordia
detrectaret excurrere, ni et hoc ad immortalitatis praemium
proficeret, quod iubetis, ac fiduciam perennitatis aecendat
exsequi uel primora tamen Ioue cum superis imperante. Accingar
igitur haec aridiora percurrere, minus quidem quam publicitus
soleo placitura; quamquam si Pallados aures atque Arcadiam
rationem beniuolae maiestatis participarit assensio, ne nunc
quidem apud uos, maximi caelites, displicebo.

438. Quippe sum ipsa Rhetorica, quam alii artem, uirtutem alii
dixere, alteri disciplinam; artem uero idcirco, quia doceor,
licet Plato huic uocabulo refragetur; uirtutem autem dicunt, qui
mihi bene dicendi inesse scientiam compererunt; qui edisci uero
dicendi intimam rationem et percipi posse non nesciunt, fidenter
me asserunt disciplinam.

439. Officium uero meum est licere apposite ad persuadendum;
finis persuadere id, quod est propositum, dictione. Quae quidem
uerba mei Ciceronis attestor, cuius etiam exemplis me per omnes
insinuo praeceptionis ductus consequenter usuram.

440. Materies autem duplex est, ubi et unde fiat oratio; ubi,
[ut] cum ipsius membra aggredior quaestionis; unde, cum res
inuentae uerbaque sociantur.

441. Quaestio ipsa aut finita est aut infinita. Finita est, cum
nascitur de certo facto demonstratque personam, ut in Rosciana
quaeritur Ciceronis, utrum interfecerit patrem Roscius. Infinita
illa est, quae generaliter quaerit, utrum sit aliquid appetendum,
ut, an philosophandum sit, in Hortensio disputatur. In superiore
autem crebro assidueque colluctor, atque eam Graecis placuit
ὑπόθεσιν nominari. In infinita uero uniuersitatis astruendae sibi
fiduciam uindicante tunc potius uersor, cum otium ac
disputationes aggredior, licet plerumque etiam pars ipsa, quae
thesis dicitur, in causis mihi elatius anhelanti amentatas hastas
crebro et pila plurimum ualentia ministrarit. An aliud in
Scauriana succurrit, cum interposita disputatione tractatur ex
quibus causis mors obueniat repentina, ac pro Milone similiter an
mundus prudentia gubernetur? Denique e meis sectatoribus quidam
acri admodum ac subtilissima ratione commoti nullam esse
attestantur hypothesin quaestionem; <nam> cuncta, quae in
defensione pro reis contraque eos in accusationibus retractantur,
ad generales quaestiones poterunt applicari.

442. Iam uero partes officii mei quinque esse non dubium; nam est
inuentio, dispositio, elocutio, memoria, pronuntiatio. Iudicatio
enim, quae a nonnullis adicitur, partibus cunctis adscribitur,
idcircoque ipsa pars non poterit rite censeri, licet dicendum
quid silendumue sit dispensatio iudicationis examinet. Inuentio
est quaestionum argumentorumque sagax inuestigatrixque
comprehensio. Dispositio est, quae ordinem rebus attribuit;
elocutio, quae arripit uerba uel propria uel translata, quaeque
noua facit ueteraque componit. Memoria firma rerum uerborumque
custodia est; pronuntiatio uocis, motus gestusque pro rerum
uerborumque dignitate moderatio. Sed ex his inuentionem certum
est esse potissimam, cuius opus est causae quaestiones excutere
et argumenta probatu idonea reperire.

443. Quaestionum uero duplex species: aliae sunt enim
principales, aliae incidentes. Principales sunt status, ex quibus
nascitur causa, quas Tullius constitutiones appellat; incidentes
uero, quae, dum tractatur causa, nascuntur, dum argumenta uel
scripta refutando in plures causa diducitur quaestiones, ut sit
principalis, utrum Clodium iure occiderit Milo, incidens, uter
utri insidias compararit.

444. Principales igitur status sunt numero tres: an sit, quid
sit, quale sit. An sit, coniectura est, ut an patrem occiderit
Roscius; quid sit, finis, ut an minuerit Cornelius maiestatem;
quale sit, qualitas, ut an Saturninus iure necatus sit. Sed ne
forsan moueat, quod praetereo quartum statum, quem Hermagoras
inuenit, subtilior ratio est eum non statum, sed partem dicere
qualitatis, quod in eius expositione monstrabo.

445. Nunc dicendum est,quomodo status inueniantur in causa.
Inueniuntur igitur per intentionem et depulsionem. Intentio est
obiectio eius facti, quod in iudicium uenit; depulsio <negatio>
quaedam resistens intentioni, ut si dicatur: «occidisti patrem»,
«non occidi». Ex his duabus inter se concurrentibus uocibus
nascitur quaestio, quae dicitur status, quod ibi quasi ad
pugnandum actionum acies ordinata consistat. Sed facile est
uidere, quid obiecto crimini respondeatur; illud facile non est,
quid debeat intendi: utrum factum, ut «hominem occidisti», an
nomen facti, ut «homicidium fecisti». Et licet uideatur idem
esse, tamen in superiore obiectione si negabitur, coniectura
erit, cum dixerit «non occidi»; in hoc ubi nomen rei intenditur,
potest et finis uideri, ut si dicat «non feci homicidium», <nam
quaerendum erit fiatne homicidium>, quicumque homo, an tantum
innocens, occiditur. Quod si non factum obicias sed criminis
nomen, negatione diuersae partis non erit manifestum, qui status
existat. Nescias enim quid negat, qui ita negat, «non feci
homicidium», utrum quia nullum hominem iugularit, an quia tyranni
interfectio homicidium non uocetur. Est igitur intendendum ipsum
illud, quod factum est, ut, si id negauerit aduersarius, habeas
coniecturam, si eo concesso nomen criminis excluserit, intellegas
finem.

446. Quod si concesso facto factique uocabulo licuisse sibi uel
oportuisse facere dixerit, qualitas in causa uersatur, quae aut
de re aut de actione congreditur: de re, utrum Miloni facere
licuisset; de actione, an seruo uel addicto tribunos liceat
appellare; an habere ignominioso liceat contionem, quae species
qualitatis translatio nominatur. Item cauere debemus, ne
intendamus auditoris officium et sola status qualitas fiat. Nam
qui causam cognoscit, propositum habet efficere aliquid, id est
aut damnare aliquem aut absoluere.

447. Auditoris autem sunt genera tria: unum eius, qui secundum
aequitatem aliquid statuit, et is est perpense iudex; aliud eius,
qui honestate uel utilitate incerta dubius alienae sententiae
persuasionem inexplicabilis deliberator exspecta ; tertium genus
eius est, qui facti honestatem uel turpitudinem libera
aestimatione perpendit: hunc aestimatorem conuenit nominari. Haec
igitur sunt tria causarum genera, quae hypothesi continentur, id
est iudicialis, deliberatiua et demonstratiua.

448. Sed cum omnes praedictarum rerum auditores dubitatio sui
diducat officii, quaerendum discrimen est et proprietas
singulorum. Nam et iudex, cuius officium est damnare reum uel
absoluere, possessionem dare uel auferre, priusquam cognouerit
causam, dubitat quomodo utatur officio; et qui deliberat, ambigua
mentis opinione differtur; et laudationis arbiter, an rite quis
laudetur, aestimanti contemplatione dispensat. Sed cum in
diuersum haec distrahantur officia, tum illud maxime discrimen
attendimus, quemadmodum temporibus uarientur. Nam deliberatio
futuri tantum temporis continet quaestionem, ut si deliberet
Cato, an se debeat, ne uictorem aspiciat Caesarem, trucidare. At
uero iudiciale genus tam praeteriti quam futuri nonnumquam
temporis inuenitur. Sed in praeterito tantum facto coniectura, ex
futuro qualitas frequentar enascitur, ut suo loco promptius
asseretur. Laudatiuum etiam genus in praeteritis factis omne
consistit, sed a iudiciali genere fine discernitur; nam aliud est
absoluere innocentem aequitatis imperio, aliud laudibus prosegui
gloriosum insignium contemplatione meritorum. Accedit quod in
iudiciali genere ambigit cognitor in rebus alienis, <in
deliberatiuo non minus> quisque de suis quam etiam de rebus
externis, in laudatiuo aestimator auscultat <utrum> uera
congruaque memorentur, licet nouella etiam id contulerint
blandimenta, ut saepe praedicationis fiat arbiter qui laudatur.

449. Ergo oportet attentius intueri, ne ea, quae auditoris
officium habuerit, intendamus, ut si Verri quod damnandus sit
edicatur. Ille quippe se damnandum non esse respondebit, et utrum
damnandus sit sola qualitas apparebit. Igitur a facti obiectione
nascetur intentio, ut si eidem dicas «Siciliam spoliasti»,
responsuro «non feci» coniectura componitur. Stultum quippe est
id, quod in arbitrio manet iudicis, aut certe fatti nomen, non
ipsum crimen intendere. Cauendum aeque ne, cum lex ulla uel
scriptura in causa traetatur, intentio sumatur ex lege, ut si
dicas «lex te murum uetabat ascendere peregrinum», sed illud
potius dicendum, «murum ascendisti», ut si negauerit, non sit
pugna de lege, sed de facto, cui acceda lex, si confessus erit
factum, tunc contra legem fecisse uideatur. Ceterum si negato
facto fuerit lex uel quaeuis scriptura recitata, superflua
uidebitur contentio, quando non iuris, sed ueritatis altercatio
contineat quaestionem. Hoc uitio plerique falsi sunt.

450. Et praeter illos tres, quos status asserui, alios quattuor
uel quinque de scripti qualitate manantes esse dixerunt. Qui
licet suas in diuisione causae partes obtineant, tamen numquam
principali loco nascuntur, quia, nisi fuerit quod probetur, nemo
ad probandum recitat legem uel aliquam scripti formam. Id autem,
quod probatur, status est, qui ex primo conflictu semper existit;
ceterae quaestiones controuersiae [uel] incidentes sunt
perhibendae.

451. Sic igitur inueniendi status facilis erit ratio, cum neque
nomen admissi neque auditoris officium neque legem aut scriptum
aliquod <intendendum esse meminerimus, quod> intentionis loco
obici poterit. Sit itaque talis intendo «hominem occidisti»,
depulsio «non occidi»: quaestio ex his oritur an occiderit, in
quo statu erit eoniectura. Sed cum intentioni ius facti
opposuerit reus, fit qualitas, ut a Milone non factum negatur,
sed de facti iure contendo est; occidisse enim se fatebatur
Clodium sed id iure fecisse. Huic depulsioni subicitur ratio,
quae non una simplexue fit; nam potest unum atque idem factum
propter uarias causas uideri probabile, ut hoc idem, quod
insidiatorem occiderat Milo, una ratio fuit, alia quod hostem rei
publicae et tyrannidis affectatione succensum se interemisse
memorabat. In quibus assertis fit quidem qualitas, sed diuersae
species eius erumpunt; nam prima relatiua, altera comparatiua
qualitas fulget. Quod si intentioni non ius facti, sed negatio
nominis opponatur, quamuis negatio depulsionis uice dicatur,
tamen non faciet coniecturam, quia non factum, sed nomen facti
destruitur, ut in hoc: adulterii actio fit; cum repudiata uxore
stupratorem qui repudiauerat maritar inuenit; accusat adulterii.
Reus contra dicit nec factum negat, sed adulterii nomen excludit
et quaerit, quid sit adulterium, quod est definitiuae
controuersiae.

452. Igitur coniectura ipsius facti negatio est, finis non
admissi, sed nominis, idcircoque etiam depulsio ingenti criminis,
quia, cum facto aliud nomen imponitur, imminens obiecto crimini
periculum denegatur, ut in hoc obiectu: «pocula templi e
sacerdotis domo furatus es; sacrilegium fecisti». Repellit:
«pocula quidem abstuli; sed quia de domo, non templo, furtum, non
sacrilegium nuncupandum». In quo etiam facti alia quaedam
uidetur esse negatio; non enim hoc ad deorum iniuriam spectat
admissum, sed ad dispendium sacerdotis, cum de domo potuta
subtrahantur. Hic utraque factum definitione tractandum, id est
et quid sit sacrilegium et quid furtum.

453. Nunc de qualitate dicendum, cuius multiplex natura
diuisionem partium primo desiderat, ut ea decorsa singularum
proprietas explicetur. Qualitas igitur aut de re aut de actione
est: de re, cum eius facti, quod in iudicium uenit, ratio causaue
tractatur, uel cum quid fieri oporteat disceptatur, ut an iure
Clodium Milo iugularit, uel an domus Tullio restituenda fuerit;
de actione autem, cum quaeritur an admittenda sit actio et
iudicium faciendum. Quae pars quoniam iuris aequitate
perpenditur, recte eam in species qualitatis subtilius
aggregamus; aliter autem [quem] Hermagoras, <qui> quasi
constitutionem nouam a qualitate distinguere et translationem uel
praescriptionem uocare maluerat.

454. Sed haec posterius. Qualitas, ut futuri temporis aestimatur,
ita et praeteriti; <praeteriti> iuridicalis, futuri negotialis
qualitas; in utraque iuris, assertio est. In iuridicali naturae,
in negotiali legis aut consuetudinis asserta uersantur.
Iuridicalis autem diuiditur in absolutam et assumptiuam: absoluta
est, quae factum ipsum sui natura et iure defendit; assumptiua,
quae, cum in facto ipso nihil probabile reperiat, confugit ad
ipsam causam eamque iustam [ut facere deberet] allegat, ut, cum
Milo nonposset dicere hominem licuisse iugulare, causam occidendi
astruxit insidiar Clodianas. Illinc assumptiuae nomen accepit,
quia, cum absolute factum tueri non possit, confugit ad causas.

455. Haec igitur assumptiua partes habet quattuor: relationem,
remotionem, comparationem, concessionem. Relatio est, cum de
facto confessio culpam in eum, qui pertulit, refert, ut in
Clodium Milo, Orestes in matrem, Horatius in sororem, qui idcirco
a se perhibuit iugulatam, quia eius prouocatus iniuria in
facinus sit coactus.

456. Remotio est, cum obiectum crimen in alterum uel in aliud ab
eo, qui percellitur, remouetur: in alium, ut Tiberius Gracchus in
Mancinum, qui auctor faciendi foederis fuit, quod tam senatus
quam populus improbarat. Item in tali causa: legatus nisi intra
triginta dies profectus erit, capite puniatur; quaestor sumptum
legato non dedit; tempus emensum est. Accusatus contra dicit et
crimen obiectum remouet in quaestorem. In aliud autem remouet, si
morbo tardatus in infortunium suum causam remoueat tarditatis.
Remouetur uero aut ipsum factum, si ad alterius attinuisse
dicatur potestatem, aut causa, <si> alterius uitio quid accidisse
dicatur.

457. Comparatio est, quam compensationem noui a posterioribus
perhiberi, non cum crimini beneficium alterius temporis
subrogatur, sed cum factum iure defenditur, ut ex eo aliquid
commodi sequeretur. Nam si meritum alterius temporis uelut in
compensationis gratiam memoratur, ad deprecatiuam potius
admouendum est qualitatem, quae ueniali specie continetur. Haec
uero rite se fecisse contendit, ut Verris illa responsio: «magno»
inquit «decumas uendidi», quod factum compensat utilitate
beneficii. In hac quippe parte facti confessio est, sed
immanitatem obiectionis excludit allegatio promerendi. At in illa
criminis factique una confessio est, sed aut ab animo separatur
aut purgatione cessante ad humilitatis miseranda respirat.

458. Verum haec qualitas uenialis in bina asserta discernitur,
purgationem et deprecationem; nam purgatio est, cum confesso
facinore animum uoluntatemque purgamus, cuius modos tres esse non
dubium, id est imprudentiam, casum, necessitatem. Imprudentia
est, cum a uoto scientiaque nostra aliquid demouemus, ut qui[dam]
in uenando iaculum intorsit in beluam et hominem delitiscentem
retibus interemit; quae pars error edicitur, atque ei subduntur
ignoratio, uinolentia, obliuio, fatuitas, dementia ceteraque,
quae errorem admittentis excusant. Casus uero culpam euentus
exonerat, ut qui cum uictimis ad diem sacrum non occurrerit
fluminis incrementis. Scelus autem necessitate commisit, qui
praecepto ducis insontem hominem iugulauit. Inter quos modos hoc
interest, quod imprudentia fallit, casus prohibet, necessitar
cogit. Deprecatio autem nihil causationis associai, sed in
exorandi humilitatem precesque suspirat.

459. Ceteras quaestiones, quas status dicunt incidentes,
aduertant, qui <...> talium didicerunt, sicut interius
demonstra<bo. Non enim semper accidit, ut causae ra>tionem formet
primae uocis ingestio; plerumque enim secunda uim intentionis
incutiet, ut in hoc: «uiro forti praemium, quod uolet; qui
fortiter fecit, petit praemium nuptias uxoris alienae». In quo
qui petit praemium, quia nullum putat e diuerso, nihil intendit,
sed maritus contradictor intendit, licet secundo loco uideatur
assurgere; cui per depulsionem uir fortis obstabit, tanquam
petitionem praemii quod poposcerat accusanti, praemium iustum
esse contendens, tanquam si factum aliquod iure tueretur.

460. Item quaestiones legales, quas tanquam status causis
incidere memoraui, non eadem regula percensentur, quippe quae in
secunda conflictatione prorumpunt; nam prima qualitati tribuitur.
Igitur illa intentionis ac depulsionis regula in qualitatis
praedicta parte turbatur.

461. Nunc τὸ κρινόμενον quod Graeci dicunt consequenter assumam.
Nam cum intentio et depulsio statuire constitutionemque signarit,
si coniectura fuerit, iudicationi praebebit pariter rationem;
neque enim est quod possit ponderari iudicio nisi ipsa negatio.
In qualitate uero uel fine alio loco, quam status apparet,
accesse est confessi depulsio facti habeat rationem, quam item
accusator infirmet; et uelut secundaria quaestio procreatur per
rationem impugnationemque rationis. Hic illud <uidemus>
iudicabile posse uersasi, idque esse, quod aestimator iusti
ratione perpendat. Possunt in quauis causa et omnes status
existere et multae rationes infirmationesque numerosae perindeque
iudicationum semina copiosa, cum unum uidelicet factum
multiplici ratione defenditur, ut Tullius pro Milone, quod
insidiatorem et quod hostem publicae quietis occiderit. In his
igitur ille status potius apparebit, quem orator pro utilitate
defensionis assumpserit. Illa etiam ratio ex oratoris plerumque
astructione colligitur; tuncque uelut rationales alii status
emergent.

462. Ac si ad probationes scriptura profertur, hinc iudicatio
legalis orietur, cuius sunt species quinque. Vna est, cum scripto
aliquid pluraue ambigua continentur, quae a Graecis ἀμφιβολία
memoratur, ut ex communione nominis res plerumque confunditur, ut
est illud: quidam Taurum legauit, quo nomine seruum habuerat
admodum pretiosum. Verum illi heres taurum, hoc est bouem dedit,
quia fecit nomen amphibolum quaestionem. Item ex nominum
distinctione per syllabam, ut qui habuit propinquos duos, unum
Lesium nomine, aliumque Milesium, heredemque constituens sic
locutus est: {$HERES ESTOMILESIUS$}; qua distinctionis ambage
certamen exortum, dum «heres erto mi» distinguit, qui Lesius
dicebatur, alius uero continua nominis iugitate Milesium dicit
heredem.

463. Sunt item modi, quos dialettica comprehendit astructio. Item
species scriptionalis est quaestionis, quae ex uerbis et
sententia scriptionis emergit, ut in hoc: «peregrinus murum ne
ascendat. Quidam obsessa ciuitate conscendit hostemque deiecit;
arguitur.» Hic reus legis sententia, uerbis nititur accusator.

464. Tertium quaestionis est genus, cum contrariae leges
utrimquesecus colliduntur, ut in illo: «mas templum Cereris ne
ingrediatur. Item qui parentibus opem non tulerit, puniatur. In
tempio Cereris uapulanti matri ingressus opem filius tulit;
accusatur.» Facit hic conflictum diuersitas legum, quarum
interpretatio colliditur, ut cui potius auscultandum fuisset
appareat.

465. Quarta de scripto quaestio est, quae dicitur syllogismus,
cum ex eo, quod scriptum est, <aliud quoque, quod non scriptum
est,> argumentatione colligimus, ut in hoc: «exulem intra fines
deprehensum liceat occidere. Quidam inuentum exulem uerberauit;
accusatur. A defensore colligitur, quod minus permisso sit, fieri
licuisse.» Huic insunt modi quattuor: a simili, a conseguenti, a
maiore ad minus, a contrario. A simili ita, ut, quia patris
interfector culleo insuitur, haec poena manere debeat matricidam.
A consequenti sic: tyrannicidae praemium, qui suasit tyranno
deponere dominatum, [praemium] petit; colligit par esse meritum,
quia reddidit libertatem. A maiore ad minus: «si deprehensum
exulem permittitur iugulare, licet etiam uerberare». A contrario:
«si uir fortis meretur praemium, desertor dignus est poena».

466. Finitiua superest quaestio, de scripti ambiguitate demanans,
cum aliquod uerbum in lege uel testamento dubium est et
definitione clarescit, ut «nocte cum telo deprehensum liceat
occidere. Quendam cum fuste nocte deprehensum magistratus
occidit; reus est caedis. Lege se quidem tuetur, sed telum quid
sit inquirit.» Quod quaestionis genus hoc a principalibus
statibus differt, quia non de facto, unde orta accusatio est, sed
de scripti tantum definitione disquiritur. †Discutitur igitur ab
his legalibus status principales esse discretos, et hos
incidentes dici, illos autem, a quibus causa nascitur, uel
constitutiones uel status rectius appellari.

467. Iam nunc decursis constitutionibus controuersias
deliberatiui ac demonstratiui generis uideamus. Nam et causarum
tria genera esse dubium non est, et in omni causa statum debere
uersari, licet in deliberatiuo quidam qualitatem negotialem
consistere, quod de futuro deliberat, aestimarint. Tamen ita
qualitas plerumque censenda est, ut alii quoque status huic
generi posse accidere non negentur. Nunc status in talibus ita,
reperiri posse firmamus, ut non ex intentionis depulsione,
quemadmodum in conflictibus monstratum est, regulam teneamus.
Quid enim aut quis intendet, ut ordine solito persuasor
dissuasorque confligant, cum alterutrum deligere in
astructionibus non uetemur? Sed tamen accusatoris partes
dissuasor uidetur arripere. Qui enim inhonestum uel inutile
illud, quod dissuadet, ostendit, pro certo ipsum uidetur accusare
negotium. Persuasor uero partes arripit defensoris, et negotii
tractatum qualibet obiectione contrarietatis absoluit. Ex quo et
dissuasor intendere et persuasor depellere memorandi, ac sic
conflictione partium facta status poterit apparere, ut tali
causa: «crebro ad muros exercitu fugiente deliberat imperator,
utrum diruat muros.» <Dissuasor primum id honestum esse negat;
qui non oportere muros> exscindi cum dicit, nonne uidetur, si
fecerit, accusare? Deinde grauiter et seditiose id exercitum
perpessurum, in quo coniectura fiet de commotionis euentu. Ac mox
si dicat uictoriam non uocandam, si praesidium ciuitatis
exscinditur, finis accessit; definiendum quippe, qualis status
moenium uictoriam faciat celebraci. Tunc si dissuasor addat, sine
consilio senatus id fieri non debere, praescriptio etiam uidetur
accedere. Certum est igitur et intentionem dissuasori iure
signari, et <in> deliberatiuis cunctos status promptius apparere.
Sciendum tamen, ne dissuasor uelut sententiam dicens prohibeat
tanquam iudex, cum eius officium hoc sit, ne faciat persuadere,
inhonestae rei uel [ut] inutilis ratione monstrata.

468. Iam nunc in demonstratiuo quemadmodum status emergat non est
facile memoratu, idcirco quia non statim laudem uituperatio
consectatur, ut, quisquis laudabilis non est, uituperabilis
habeatur uel contra, qui uituperatione caruerit, laudibus
fastigetur, ut si laudandus ex eo quis dicatur, quia homicidium
non commisit. Est ergo medium nomen, quod priuationem placuit
memorari, propterea quia, qui laude priuatur, non confestim
uituperationi permittitur uel contra. Sic tamen status
demonstratiui generis apparet, cum laudatorem uituperatoremque
constitues et uituperatori accusatoris intentionem, laudatori
defensoris partes adiunxeris. Aut illud subtilius conformatur, ut
auditor inter laudem uituperationemque libratus uelut aduersarii
loco ponatur. Non enim ante [quam] laudandum quem, quam
laudabilem demonstraris; nam illi talis intentio est, ut
laudabilem nondum credat; aduersum quam intentionem laudatori
certamen est uel uituperatori, licet in superiori astructione
quidam conflictus euidens approbetur, ut cum alius quempiam
laudat et alter accusai, ut Catonem Tullius laudans et duobus
uoluminibus Caesar accusans. Ex quo colligitur omnia, causarum
genera statibus percensenda.

469. Hoc reperto naturam causae discuties, quae aut simplici aut
duplici quaestione aut multiplici continetur. Et simplex est, eum
unum quid in tota actione disquiritur, ut Clodium Milone iure
necauerit. Illud uero, quod per iudicationem posteriore loco
disquiritur, uter utri insidiar compararit, non est singulare,
sed iunctum ex duplici coniectura, quam Graeci ἀντικατηγορίαν
nominant; sed incidens quaestio genus causae facere non potest.
Duplex tum ex rebus fit, ut pro Caelio de auro et de ueneno, tum
collatione, ut pro Roscio, filiusne patrem an inimici
iugulauerint; multiplex uero ex pluribus quaestionibus causa
consistit, ut repetundarum omnes Verrinae, et pro Scauro de
Bostaris nece, de Arinis uxore et de decimis tribus exquiritur.

470. Dehinc ductus eausae inspiciendus est. Ductus autem est
agendi per totam causam tenor sub aliqua figura seruatus. Sunt
autem ductus quinque: simplex, subtilis, figuratus, oblicus,
mixtus. Simplex est, cum non aliud est in agentis consilio, aliud
in uerbis, ut si bene meritum laudes ac noxium accuses.
Subtilis, cum aliud uult animus, aliud agit oratio, ut «quidam
abdicat filium, quod amicos non habeat». Hic non uere abdicat,
sed ut amicos habeat, terret. Figuratus est, cum aperte quid
dicere prohibet uerecondia propter obscena, et significatione
alia atque integumentis uestita monstratur. Oblicus est, cum
metus impedit aliquid dicere libere, et per quosdam fandi
cuniculos obicienda monstramus, ut in hoc: «tyrannus, qui sub
abolitione tyrannidem posuerat, fortiter fecit. Petit praemii
nomine armorum arcisque custodiam. Magistratus contra dicunt.»
Mixtus autem ex utroque componitur, cum et pudor et metus impedit
libertatem, ut «tyrannus, qui duos filius habuit, quorum uni
uxor, in qua infamis fuit, cuius maritus se suspendit, cogit
alterum filium eam ducere; contradicit». Hic nec incestum libere
nec tyrannidem potest obicere.

471. Hi sunt ductus artificiose tractandi et per totam orationem
subtiliper diffundendi. Qui colore hoc separantur, quod color in
una tantum parte, ductus in tota causa seruatur.

472. Ductus reperitur ex causatiuo litis, hoc est ex re, quae
controuersiam facit, quae aut praeteriti temporis est, ut an
Aiacem Vlixes occiderit, quae ductum simplicem tenet, aut, si
praesentis uel futuri temporis fuerit, omnes ductus admittet.
Ergo ductus de consilio nascitur, consilium ex causatiuo litis
exoritur. Causatiuum est, quod facit dubitationem, ut in illo
tyranni causatiuum litis est, quod tyrannus custodiam et arcis
postulat et armorum. Ductum seruatum testatur prima Philippica,
quae mira subtilitate dominatum Antonii latenter insimulat, ut
omnia dicens nihil aspere dixisse uideatur.

473. His omnibus conquisitis argumenta uidenda sunt, quibus ad
quaestionis ambiguum fides ualeat adhiberi. Fides autem tribus
fit modis: conciliando, docendo, permouendo. Illa prior ethica,
sequens apodictica, tertia pathetica nominatur. Conciliatione
licet in tota causa uti conueniat, tamen in principiis uberius
insistendum, et in commouendo maxime uigere debet epilogus.
Docere autem prae ceteris debet ipsa narratio, quamuis diluendis
quaestionibus obiciendisque criminibus non dissimilis operetur
astructio. Nunc de argumentis incipiam.

474. Argumentum est ratio, quae rei dubiae fidem facit. Res dubia
est intentio et depulsio, uel ratio et infirmatio rationis. Cum
enim obieceris «occidisti», ut doceas, argumentatione firmabis,
maxime cum negatur. Etiam ipsum «non occidi» exigit argumentum,
licet ad faciendam fidem etiam illa, quae iartificilia
nominantur, debeant adhiberi, ut tabulae, testimonia,
quaestiones, quae post discutienda seruabo. Nunc argumenta
tractentur, quae aut in negotio, de quo agitur, posita sunt, aut
illud attingunt. In ipso tum totum, tum pars eius, tum nota, quam
Graeci etymologiam dicunt; attingunt uero negotium, quae ad id
relatiuorum ratione ducuntur. Et sunt numero tredecim: a
coniugatis, a genere, a forma uel specie, a simili, a differenti,
a contrario, a coniunctis, ab antecedentibus, a consequentibus,
a repugnantibus, a causis, ab effectis, a comparatione, cuius
sunt partes maiora, minora, paria. Apparet in omnibus relatiuam
messe rationem; nam coniugatum alterum alteri nominatur, et genus
et species ad se relata fiunt; ipsum etiam simile alicuius
assimile est, et omnes loci argumentorum non ex se, sed ex alio
nomen accipiunt.

475. Igitur totum, quod dubium discutitur, definiri primitus
oportebit et sic argumenta tractari hoc modo: sit res dubia,
utrum utilis eloquentia uideatur. Eloquentia totum est; in toto
igitur definiendum sic: «eloquentia est bene dicendi scientia.
Bene dicere autem utile est; utilis igitur eloquentia». Cui loco
tractando subsidio est Dialettica, quam nuper audistis, per quam
cognitum puto, quid sit genus, quid species uel differentia,
proprium, accidens ceteraque, quae eius praecepta tenuerunt.
Tamen haec ut potero breuiter strictimque percurram.

476. Genus est igitur ad multas species differentiasque notio
pertinens, ut animal quod refertur ad hominem, pecudem, auem,
piscem ceteraque; quae non tantum numero, sed etiam specie
disparantur, quod alia aeria, alia aquatilia terrenaque, alia
rationabilia, alia rationis expertia, quae sub uno nomine
colletta cum fuerint, nomine generis appellantur.

477. Species est, quae a genere pendens alia continet numero
tantummodo disgregata, ut homo continet et Demosthenem et
Ciceronem, quibus una species est, sed numero distant.

478. Differentia uero est sufficiens quaestioni diseredo, ut, si
quaeratur, inter hominem leonemque quid intersit, respondeatur,
quod homo mitis, leo ferus sit; quod quidem nec hominem a mitibus
ceteris nec leonem a feris aliis distinguit animalibus.

479. Proprium est, quod rem aliquam ab omnium communione
discerna, ut risus; hoc enim non est homini commune cum ceteris.

480. Accidens est, quod in aliquo positum nec pars eius est nec
separari ab eodem potest, ut per se possa existere, ut color in
corpore, in animo disciplina.

481. A parte uero argumentum non ad totum probandum dicitur, sed
ad aliam panem, quae continet quaestionem. Nec enim probata pars
totum probat, ut puta, si oculus uidet, non ideo totum corpus
uidet, cum refutetur totum uidere corpus; sed dialecticus iste
tractatus est. Nunc quemadmodum argumentum a parte ad partem
sumatur ostendam: «si pedes, si bracchia tueri debemus, utique
oculos diligentius asseruare». Cuius argumenti loco incurrere
aliquando et aliud potest, quod a minore ad maius dicitur. Nec
tamen ideo principalis argumenti ratio perturbatur, quia geminari
aliqua argumenta natura permittit. Hoc saepe contingere et in
figuris solet, de quibus postea nobis erit dicendum.

482. Fit nonnumquam et hoc modo a partibus argumentum, cum
inducta partitione et propositis partibus pluribus, ceteris
refutatis, aliquam concludimus partem, i ua sit quaestio
costituta, ut si dicas: «equum hunc, quem habes, aut emisti aut
dono accepisti aut natus est domi: furatus es igitur».

483. A nota uel etymologia, ut Graeci dicunt, sumimus argumentum
<sic>: «si consul est, qui consulit rei publicae, quid aliud
Tullius fecit, cum affecit supplicio coniuratos?» Quo in loco
originem uocabuli tantum oportet attendere.

484. Ab his uero, quae negotium uidentur attingere, argumenta
ducuntur hoc modo: primum a coniugatis, cum uno nomine proposito
principali per eius deriuationem casu aut tempore commutato
aliquid approbamus, ut «si pietas uistus est, quod pie factum
est, laudari oportet.» Constat enim laudabilem esse uirtutem. Qui
locus a superiore hoc differt, quia aliud est, unde nomen
impositum fuerit, perscrutari, aliud per cognationem uerbi ab
alio deflexi argumenti uim sumere.

485. A genere autem, cum quod in toto ualet ad speciem quoque
deducitur, ut, si uarium et mutabile quiddam est femina, Dido
etiam uaria mutabilisque uideatur possitque ex amore in odium
commutari. Hac raione illud Ciceronis astruitur: «nam cum omnium
prouinciarum sociorumque rationem diligenter habere debeatis, tum
praecipue Siciliae, iudices». Hunc locum ille a toto uidetur
imitari, sed interest illud, quod in illo <a> definitione, hic ad
ipsa ratione, qua genus est, argumenta ducuntur, et quod in
genere totum est, quod totum diuisione perit, genus manet etiam
partibus distributum.

486. Ab specie uel a forma ducitur argumentum, ut fidem generali
faciat quaestioni, ut Cicero in Philippicis: «est <quod tam
proprie dici possit actum eius, qui togatus in re publica cum
potestate imperioque uersatus sit>, quam lex?» Actum enim genus
est, quod ab specie, id est lege lata a Caesare, comprobatum est;
quod item confirmat a similibus: «quaere acta Gracchi; leges
Semproniae proferentur. Quaere Sullae; Corneliae.»

487. A simili per se: «ut Helena Troianis, sic ciuibus belli
semen tu fuisti». Item: «ut saepe homines aegri morbo graui, cum
aestu febrique iactantur . . .» et cetera. Huic dissimilitudo
contraria est, quae a Cicerone differentia nominatur, quae res
inter se diuersas, non aduersas ostendit, cuius Cicero ponit
exemplum in Verrem: «sed tu idem fecisse eris existimandus, si
eodem consilio fecisti». Hoc et in personis ostenditur et in
rebus et in tempore et in locis et aliis, quae nunc memorare
longissimum est.

488. A contrariis †uitae mors quae ex quibus† Terentius sic:



     «nam si illum obiurges, uitae qui auxilium tulit,
     quid facies illi, qui dederit damnum aut malum?»
     


Cicero: «si ille consul, fustuarium meruerunt legiones [quid]
quae consulem reliquerunt.»

489. A coniunctis autem fides petitur, cum, quae singula infirma
sunt, ea coniuncta uim ueritatis assumunt, ut «quid si accedit,
ut tenuis antea fueris? Quid si ut auarus? Quid si ut audax? Quid
si ut eius, qui occisus est, inimicus?» Singula haec quia non
sufficiunt, idcirco congregata ponuntur.

490. Ab antecedentibus Cicero: «cum ille non dubitauerit aperire
quid cogitaret, uos potestis dubitare, quid fecerit?» Praecessit
enim praedictio, ubi est argumentum; secutum est factum, unde est
quaestio.

491. A consequentibus uero conuersim, ut quaestio in
antecedentibus sit, argumentum in sequentibus, ut, si hoc secutum
est, illud praecesserit, ut «si peperit, cum uiro concubuit».
Exemplum de Verrinis: «si finem edicto praetoris afferunt
kalendae Ianuariae, cur non initium quoque nascitur a kalendis
Ianuariis?»

492. A repugnantibus argumentum, cum ostenditur duo sibi
cohaerere non posse, uerbi causa, ut et parasitus quis sit et
ridiculus non sit, quae per negationem simul esse non posse
praedicantar hoc modo: «non et parasitus est Gnatho et ridiculus
non est». Eius loci exemplum est in re magis ipsa quam forma
uerborum: «is igitur non modo a te periculo liberatus, sed etiam
honore amplissimo ornatus arguitur domi suae te interficere
uoluisse». Et in Corneliana prima repugnare dicit, ut diuisores,
quos honoris sui ministros esse uoluerat, lege ambitus uellet
affligere.

493. Causarum locus late patet et multa disputatione tractatur;
sed nunc formam eius satis fuerit demonstrare sub hoc exemplo:
«sed cum ob tua decreta, ob iudicia, ob imperia dabantur, non est
ita quaerendum, cuius manu numerarentur, sed cuius iniuria
cogerentur». Sic et Vergilius «mene fugis?».

494. Ab effectis fit argumentum, cum in causa dubitatio est, ut
fatum probetur ex eo, quod homines etiam inuiti seruabantur in
uita. Fatum enim est causa uel uitae uel mortis; illa uero
effecta sunt fati, uiuere posse uel mori. Cicero hinc probat Auli
Hirtii uitam populo caram esse, quod ei populus plaudit. Hoc est
Vergilii «degeneres animos timor arguit», nam timor est causa,
ut degener sit animus, quod timoris effectum est.

495. A comparatione maiorum: «quis dubitet a Siculis petisse
peeuniam Verrem, cum a Marco Octauio Ligure postularit?»
Vergilius:

     «tu potes unanimos armare in proelia fratres.»
Ex hoc utique probat et alienos posse, quod minus est. Terentius:



     «nam qui mentiri aut fallere instituerit patrem
     aut audebit, tanto magis audebit ceteros.»
     


496. A minorum comparatione, ut «Publius Scipio pontifex maximus
Tiberium Gracchum mediocriter labefactantem statum rei publicae
priuatus interfecit»; deinde iungit quaestionem, ubi maius est
quiddam: «Catilinam orbem terrae caede atque incendiis uastare
cupientem nos consules perferemus?» Ex hoc Terentius loco illud:
«hic paruae consuetudinis causa huius mortem tam fert
familiariter».

497. A parium comparatione Cicero: «et si non minus iucundi atque
illustres sunt ii dies, <quibus conseruamur, quam illi,> quibus
nascimu». Et in Pisonem, nihil interesse «utrum ipse consul
improbis contionibus, perniciosis legibus rem publicam uexet, an
alios uexare patiatur».

498. His igitur breuiter demonstratis illa, quae non excogitantur
ab oratore, sed a causa aut a reis suggeruntur, in tribus, ut
diximus, rebus posita sunt: in scriptura, ut tabularum, in
auctoritate, ut testium, in necessitate, ut tormentorum.

499. Ab scripto argumentum petitur, cum ad dubiae rei probationem
uel chirographum uel testamentum <uel> transactionis tabulae
recitantur ceteraque huius modi, quae ita nota sunt, ut exempla
de oratione non quaerant.

500. Ab auctoritate uero, ut Africanum dixisse iure caesum esse
Tiberium Gracchum, aut cum testimonium, quo ueritas nudetur,
affertur, ut «Gnaeum Pompeium de misso frumento celeriter testem
nobis inducit»; auctoritas igitur aut iudicantis aut testis est.
Huic parti adiunguntur oracula ceteraque id genus.

501. Necessitas uero dat fidem ex tormentis aut somno aut furore
aut uinolentia, quae uocem alicuius rei extorquet inuitis. Quae
omnia, cum ad<das> coniecturam <in> causa, persona, facto, id est
ipso testimonio uel confessione uel scripto, capiunt fidem uel
amittunt. Nam et causa dicentis attenditur et persona tractatur
et ipsius scripturae secum aut cum causa qualitas comparatur.

502. Sequitur ut ad ea, quae conciliant aut permouent auditores,
intentionem suam flectat assertor, quoniam ad fidem faciendam
haec quoque pertinere praediximus. Conciliantur igitur animi tum
personae, tum rei dignitate: personae aut auditoris aut rei uel
ipsius oratoris aut aduersarii. Auditoris sic: «ut qualem te
antea populo Romano praebuisti, cum huic eidem quaestioni iudex
praeesses, talem te nobis et populo Romano hoc tempore
impertias». Rei uero, ut pro Deiotaro: «quem ornare antea cuncto
cum senatu solebam pro perpetuis eius in nostram rem publicam
meritis».

503. Oratoris uero, cum de se non superbe, sed moderate loquitur,
quale illud est: «cum quaestor in Sicilia fuissem, iudices,
itaque ex ea prouincia decessissem, ut Siculis omnibus iucundam
diuturnamque memoriam quaesturae nominisque mei relinquerem,
factumst ut cum summum in ueteribus patronis multis, tum non
nullum etiam in me praesidium suis fortunis constitutum
arbitrarentu». Sed haec plenius in exordiorum praeceptis
edisseram. Ab aduersarii uero persona conciliatio, dum illius
iniquitate aut arrogantia demonstrata nostra modestia
commendatur. Sed haec posterius in principiis, quoniam nunc non
orationis partes, sed dicendi formar et faciendae fidei species
numeramus, quo loco patheticae quoque dictionis attendimus
facultatem, cuius uis uel in communibus locis uel in epilogis
maxime continetur. Mea primordia quidem apud ueteres hac animorum
permotione caruere, quod tunc demonstrabitur, cum ordiendi
praecepta tractabimus; interim generatim, quibus mentes
affectibus incitentur, nulla partium definitione signabo.

504. Commouentur igitur auditores aut miseratione aut odio aut
inuidia aut metu aut spe aut ira ceterisque similibus.
Miseratione, cum calamitates alicuius magno dolore tractamus, cum
iniquitatem temporis uel periculi magnitudinem memoramus, ut in
septima Verrinarum: «patres hi, quos uidetis, iudices, iacebant
in limine primo, matresque miserae pernoctabant ante ostium
carceris, ab extremo conspectu liberum exclusae, quae nihil aliud
orabant nisi ut filiorum suorum postremum spiritum ore excipere
liceret». Ab odio, cum aduersarii factum uel uiris bonis uel
iudicibus ostenditur exsecrandum, ut cum iudicum corruptio
docetur a Verre iactari. Item «cum in auaritia, scelere, periurio
uos sui similes esse arbitratur». Inuidia est, quae quodam
liuore inficit auditores, ut est «quod ad tuam ipsius amicitiam
ceterorumque hominum magnorum acque nobilium faciliorem aditum
istius habet nequitia et audacia quam cuiusquam nostrum uirtus et
integritas»; item «istum rebus omnibus undique ereptis impune
eludentem circumfluere et abundare». Potest quidem et illa res
auditorum mentes incendere , ut si alicuius exaggeres tyrannicum
spiritum aut potentiam non ferendam.

505. Metum uero excitaris uoi propriis uel communibus perieulis:
propriis, ut «hoc est iudicium, in quo uos de reo, populus
Romanus de uobis iudicabit»; communibus autem, ut est «uideor
mihi uidere hanc urbem, lucem orbis terrarum, arcem omnium
gentium, subito uno incendio concidentem». Spe quoque animi
perturbantur, cum beneficia aut obsequia promittuntur, ut cum
fidem Milonis Pompeio pollicetur, et «Caelii in omni uita
seruitium obstrictum uobis ac liberis uestris habebitis». Ira
etiam uehementer animos turbat, ut cum exaggerat Tullius et
exclamat in curia sedere socios Catilinae: «o dii immortales!
Ubinam gentium sumus? Quam rem publicam habemus? In qua urbe
uiuimus? Hic, hic sunt nostro in numero, patres conscripti.»
Similes alii permiscentur affectus, qui cum ad persuadendum
plurimum ualeant, extra causam tamen sunt, nec apparere in
oratore manifestius debent, ne insidiis iudicem capere, non
ration.e ducere uideatur.

506. His igitur ad fidem faciendam prudenter inuentis ordo rerum
est so- ciandus, quae pars dispositio uocitatur, qua quid
dicendum quoue loco, quid penitus omittendum, quomodo etiam et
quando et ubi, prudenter inspicimus. Duplex igitur huius partis
est ratio; aut enim naturalis est ordo aut oratoris artificio
comparatur: naturalis, cum post principium narratio, partitio,
propositio, argumentatio, conclusio epilogusque consequitur;
artificio oratoris, cum per membra orationis, quae dicenda sunt,
digerimus. Et hoc ex causae utilitate, non ex temporis serie
coaptamus, ut pro Milone factum, cum quaestiones quasdam ante
narrationem, ut praeiudicia refutaret, induxit, quod non ex
ordine naturae, sed ex causae utilitate mutauit; et pro Cornelio
primo refutata sunt crimina, quae secuta sunt tribunatum,post ad
ipsum tribunatum recursus est factus, quae dispositio
artificialis, ut diximus, nominatur.

507. In Verrem autem naturalem temporum ordinem tenuit, ut primum
quaesturam, tum legationem, deinde duas ei praeturas obiceret
ceruata temporum ratione, quam, nisi causae repugnet utilitas,
necessario persequemur. At ubi maiora quaeque potissimum et
inuidiosiora purganda sunt, ab hic sumitur refutationis exordium,
ut pro Cluentio coniecturae partibus expeditis ad
praescriptionem legis accessit, ordine uidelicet commutato, ne,
si Cluentium legis assertione defenderet, fugere causam
diffidentia uideretur.

508. Duabus hic officii partibus absolutis elocutionis cura est
intimanda. Quae cum constet in singulorum animaduersione
uerborum, hoc ab eloquentiae nomine separatur, quod illa totius
operis oratorii uirtus est, haec pars habetur officii, cuius
Cicero duo quasi fundamenta, duo dicit esse fastigia: fundamenta
Latine loqui planeque dicere, quorum unum Grammatice loquente
didicistis, cum eius uobis insinuata subtilitas. Fastigia uero
sunt ornate <copiose> que dicere, quod non ingenii , sed laboris
est maximi, exercitationis etiam diuturnae, qua non solum
uberior, sed illustrior quoque facultas acquiritur.

509. Huius rei duplex ratio est : una, qua in singulis uerbis
lumen appareat; altera, ut dignitas eloquendi copulationis ipsius
decori seruetur. In singulis uerbis aut proprium aut translatum
mutuatumque conquiritur. Propria sunt uetusta praecipue; nam cura
et proceres uel nescirent haec dicendi ornamenta uel appetere
non auderent, propriis utebantur. Sed quia uerborum ueterum iam
exoleuit casus, non sunt audacius usurpanda illa, quae cum aetate
mutata sunt. Itaque «alucinari» et «cerritum» et «caperratum»
similiaque praeterientes utemur his, quae consuetudo recipiet,
nec tamen sordidis, nisi cum rei sententiaeque uis exigit, ut cum
Cicero, uolens crudelitatis inuidiam facere, ait «gurgulionibus
exsectis reliquerunt» et «uirgis plebem Romanam concidere». Nec
indecore Vergilius uitandae humilitatis aucupio «lychnos» pro
lucernis ait.

510. Quod si qua res propria uerba non habeat, nouanda sunt aut
alienis utendum. Nouantur autem duobus modis uerba: aut quadam
fictione aut declinatione praesumpta, aut duorum, quae usitata
sint, coniunctione composita. Finguntur maxime cum transferimus,
ut qui poeotetas «qualitates» esse dixerunt, quod nomen numquam
fuerat in Latinis. <In> quo et auribus temperandum et insolentia
fugienda. Quam uitans Cicero soterem «saluatorem» noluit nominare
et ait «qui salutem dedit»; illud enim nimis insolens uidebatur.

511. Deriuatione quoque fiunt uerba, quae grammatici paragogi,
nominarunt, ut dicimus «florea rura» et «campique ingentes
ossibus albent», quod satis crispa flexione Horatius «albicant»
dicit. His plerumque, Grammatica <attestante, Poetica> utitur,
licet Tullius «grandiferas possessiones» dicat et «grandiloquos
oratores».

512. Huic diligentiae subiungitur translatorum cura uerborum, cum
res aut sua non inuenit uerba aut cum uolumus splendidius
aliquid explicari. Ergo aut inopiae aut decoris causa
transferuntur: inopiae, cum dicimus «gemmare uitem» et «luxuriare
segetes» «laetas» que perhibemus; desunt enim propria et
commodantur ascita. Decoris uero, ut «bellum subito exarsit», cum
potuerit dici «exstitit». Et item possumus ab omnibus sensibus
mutuari, ut ab oculis «luce libertatis et odore legum» et <ab
auribus> «silent leges inter arma» et a gustu «o nomen dulce
libertatis». Verum non debet haec translatorum alienorumque
uerborum affectatio sine moderatione captari; nec longe petita
debent esse translata, ut si dicas luxuriosum «Charybdim».
Vitandum quoque, ne turpis sit similitudinis usurpatio, ut si
dicas «castratam» Africani morte rem publicam aut Clodium
«stercus senatus». In hoc genere transferendi etiam allegoriam
poetae praecipue nexuerunt, et Cicero cum dicit «cum senatum a
gubernaculis deiecisses, populum Romanum e naui exturbasses, ipse
archipirata cum grege praedonum impurissimo plenissimis uelis
nauigares»; et in Pisonem «ut qui in maximis tempestatibus ac
fluctibus rei publicae nauem gubernassem saluamque in portu
collocassem, frontis tuae nubeculam et collegae tui contaminatum
spiritum pertimescerem?» Vsurpatis ergo haec simul pluribus
uerbis elocutus est, quae suis fortasse angustius aut humilius
diceret. Item translata quodammodo sunt, quae aut ex parte totum
aut ex toto partem aut ex uno plures monstrant aut ex pluribus
singula. Ex parte totum, ut «in puppim ferit» aut «me isdem
parietibus tuto esse tecum» pro «eadem domo». Hunc tropum
metonymian grammatici nominarunt, catachresin etiam Graeci, quam
nos abusionem dicimus, ut cum perhibemus «naturam deorum» pro
substantia.

513. In coniunctis uero uerbis orationisque contextu seruanda
sunt haec, ut constructio coagmentata et conclusio perfecta
proueniat et quodam schemate dictio uenustetur.

514. Iam compositionis praecepta percunam, cuius uitium maximum
est hiulcas et asperas, [frenos etiam] iotacismos, mytacismos,
labdacismos, homoeoprophora, <dysprophora> et polysigma non
uitare, uel cuiuslibet litterae assiduitatem in odium repetitam,
ut «sale saxa sonabant» et «casus Cassandra canebat». [1]
Mytacismus est, cum uerborum coniunctio m litterae assiduitate
colliditur, ut si dicas «mammam ipsam amo quasi meam animam».
Labdacismus, ubi l plurimum dissonat, ut si dicas:

     «sol et luna luce lucent alba lenì lactea.»
Iotacismus, ut si dicas: «Iunio Iuno Iouis iure irascitur».
Polysigma, ubi s littera crebrius geminatur, ut «Sosia in solario
soleas sarciebat suas». Homoeoprophoron est, cum dicitur:

     «o Tite tute Tati tibi tanta tyranne tulisti.»
Dysprophoron, ut si quis dicat «persuasitrices praestigiatrices
acque inductrices striges».

515. Asperae inter paene ultimum ultimumque uerborum maxime
uitandae, cuius exemplum est, si dicas «phaleras ablatas gratis»,
aut si iuret auriga «per lora, per flagella, per frena».

516. Hiulcae sunt, cum in ea parte, quam diximus, similes uocales
ac similiter longae collisam hiantemque structuram faciant, ut
si quis dicat suscepisse se liberos «secundo omine», et ut
Tullius pro Milone ait «auctoritate publica, armare»; quod quidem
artem dissimulans plerumque appetii uoluntate.

517. Vitandum similiter, ne in eodem loco tres aut quattuor
longas breuesque continue ponamus, neue in notissimos uersus et
maxime heroicos struttura fundatur iambicosue uersus, quamuis eos
Cicero non euitet, cum dicit «senatus haec intellegit, consul
uidet», et heroici uersus finem uel initium non declinet, cum
dicit «o miserum, cui peccare licebat», et in Academicis «latent
ista omnia, Varro, magnis obscurata et circumfusa tenebris», et
in Verrinis plenum uersum una quidem syllaba mutilum fuderit, cum
dicit «cum loquerer, tanti fletus gemitusque fiebant». Nec finem
uitauit elegi, sicut ait «oderat ille bonos». Incurrit etiam in
hendecasyllabi phalaecii petulantiam, dum dicit «successit tibi
Lucius Metellus». Hic tamen uir et longo opere et ipsa sui
maiestate defenditur. Ceterum <heroicum> in clausulis
uitiosissimum reperitur. Animaduertendum autem, ne, cum
similitudinem uersus effugimus, bonam elausulam transeamus, ut si
timeas dicere «strepitumque plagarum», cum pla longa sit et
bonam clausulam fecerit.

518. Vitandum etiam [eodem loco] cacemphaton uel interpositione
uel commutatione uerborum. Inhonesta enim exempla sunt, ut
«arrige aures, Pamphile», ut est «atque ereptae uirginis ira»; in
his enim sordescit oratio. Vitandi etiam freni, qui fiunt ex
asperrimis litteris in unum concurrentibus, ut est Terentii in
Hecyra:



     «per pol quam paucos reperias meretricibus
     fidelis euenire amatores, Syra» ;
     


at ab isdem litteris incipientia, ut est «non fuit istud iudicium
iudicii simile, iudices», et in easdem desinentia, ut
«fortissimorum, proximorum fidelissimorumque sociorum», in eodem
uitio habentur. Item penitus fugiendum breues syllabas
continuarequamplures, ut est illud Sereni:

     «perit, abit auipedis animala, leporis».
519. His breuiter intimatis pedes sunt asserendi, quibus
clausulae decenter aptentur. Quos quidem Cicero quadam permixta
confusione perturbat, dum dicit modo ditrochaeo concludendum,
modo paeonem primum probat incipientibus, modo finientibus
quartum, modo dochmium, qui constat ex breui, duabus longis,
breui et longa, cuius exemplum posuit «amicos tenes», item
amphimacrum pedem et rursum dactylicum numerum laudat; modo
anapaesticum, modo dithyrambicum laudat, nec tamen certa
sententia est. Ego tamen compendiosiora percurram, ut in hac
silua quibusdam uidear praeire tramitibus.

520. In monosyllabis inspiciendum, utrum finalis longa breuisne
sit. Si enim longa est, praeire debet trochaeus, ut est Ciceronis
«non scripta, sed nata lex», aut «debet esse legum in re publica
prima uox»; quae tantum pendenti sensui apta conclusio. At uero
si breuis fuerit monosyllaba, iambus aut anapaestus antecedat, ut
ait Sallustius «tota autem insula modica et cultibus uariis
est». Breuem uero breuis aut longam longa non sine uituperatione
sectatur, ut si dicas «ista res mea est», aut contra, quod Cicero
pro Ligario: «non tu eum patria priuare, qua earet, sed uita
uis», quod uoluntate orator, non errore composuit. Verum hoc de
monosyllabo superius praeceptum in colo melius collocamus aut
commate, non in fine sententiae.

521. Disyllaba uero iambico numero non iure clauduntur, uel si
paene ultimus spondeus, mox iambus aptetur, ut si dicas «tenui
seruos meos», aut pyrrhichius pro iambo, ut «consul uidet». At
bona clausula est ex iambo et spondeo uel ultimo trochaeo, ut si
quis dicat «patria continet bonos ciues» uel «asserat caput
legis». Cauendum est autem, ne aut duo iambi aut iambus et
pyrrhichius in fine ponantur, ut si quis dicat «pugnare iuuenes
pro parentibus suis [parentibus]». Cauendum etiam, ne pyrrhichius
post pyrrichium ueniat et quattuor breues faciat, ut si quis
dicat «perdidi bona mea», aut post pyrrhichium trochaeus
spondeusue, ut si dicas «conqueritur sua fata» aut «imputat cibi
demens». Sed et trochaeus et iambus uel pro iambo post trochaeum
pyrrhichius malam clausulam faciunt; hoc enim finem elegiaci
pentametri turpiter reddit. Quid enim interest, utrum dicas
«omnia nempe uides», an uero dicas «aspice fatta mea»? Bene autem
ponuntur uel duo trochaei uel trochaeus et spondeus in fine
clausulae, ut si quis dicat «haec est bonorum ciuium magna cura»
aut «haec sunt, quae maximi principes sola curant».

522. Trisyllabis clausulam terminantibus lex est, si modo eam
uelis molliter fluere, ut trochaeo praecedente paene ultimo
molossus subsequatur, siue longam habeat nouissimam syllabam siue
breuem iure metrico, ut illud est Tullii: «mare fluctuantibus,
litus eiectis». Fit autem pessima clausula, si pro trochaeo paene
ultimo spondeum praelocaueris, ut si dicas «mare fluctuantibus,
rupes eiectis»; item pessima, si pro trochaeo pyrrhichium
praemiseris, ut si dicas «mare fluctuantibus, †apex eiectis».
Item uitiosa est conclusio, si nouissimi molossi prima syllaba
breuis fiat, quamuis trochaeo rite praemisso; tunc enim heroicum
comma nascitur, ut si quis dicat «litus amicis». Item bona
elausula fit, si pro nouissimo molosso ionicus minor ponatur post
trochaeum, ut si dicas «mare fluctuantibus, litus agitanti». Sed
in hac clausula cauendum, ne pro trochaeo paene ultimo spondeus
ponatur; nam tunc, si solueris tertiam molossi, in uitium cadis
quale incidit Cicero, eum dicit «si te semel ad meas capsas
admisero». Si autem paene ultimo trochaeo mediam molossi
solueris, pulchram clausulam feceris, ut si dicas «litus
Aemiliae». Item post trochaeum paene ultimum pulchre etiam tertia
molossi resoluitur, ut si dicas «litus aequabile». Item si
trochaei paene ultimi longam soluerimus et primam molossi ultimi,
fit elegans elausula, ut est <...>.

523. Εἰρωνεία est simulatio, frequens apud Ciceronem ac nobilis
figura, in qua aliud uerbis significamus, aliud re ipsa sentimus,
ut est principium pro Ligario: «nouum crimen, Gai Caesar . . .»
παράλειψις est praeteritio, cum <quasi> praetermittentes quaedam
nihilominus dieimus. ἀποστροφή est in aliquem districta
conuersio, hoc est cum in aliquem sic conuertimus actionem, ut ex
ea iudices doceamus. Διαπόρησις est addubitatio, qua figura
utimur, cum ueluti dubitantes ab ipsis iudieibus inchoamenti
consilium postulamus, ut est pro Cluentio: «equidem quo me
uertam, iudices, nescio», et pro Cornelio: «pugnem contra
nobilissimorum hominum studia? Consilia rationesque eorum
aperiam?» Et cetera.

524. Ἐρώτημα est interrogatio, qua figura utimur, cum
interrogando aliquid aceruamus et exaggeramus eius inuidiam.
πύσμα est quaesitum, quae figura a superiore eo differt, quod
interrogato una uoce tantum responderi potest, quaesito autem
nisi pluribus responderi non potest, ut cum dicimus «qua igitur
ratione bellum geremus? quae auxilia nobis parata erunt? Quis
erit, qui subuenire uelit, cum tam acerbe socios tractauerimus?»
Διατύπωσις est descriptio uel deformatiο, cum rebus personisque
subiectis et formas ipsas et habitus exprimimus, ut Tullius pro
Milone: «si haec, <quae> nunc gesta audistis, facta uideretis»,
et <deformat> Milonem in reda sedentem paenulatum cum uxore, item
Clodium cum equo et delectis uilla egredientem, et cetera.
Ἀντεισαγωγή contraria inductio; haec figura est, cum aliquid
difficile et contrarium esse <confitemur, sed contra alia non
minus firma> conferimus, ut Cicero de rege Ptolomaeo: «difficilis
ratio belli gerundi, at plena fidei, plena pietatis» et cetera.

525. Διασυρμός est eleuatio uel irrisio; in hac figura ludentes
quae dicuntur ab aduersariis dissoluimus, qualis est in Mureniana
totus ille in Sulpicium locus de iure ciuili. Μετάστασις est
transmotio quaedam, hoc est, cum rem a nobis alio transmouemus,
sed non ita, ut ibi totam causam constituamus; alioquin status
incipit esse, non figura.

526. Hactenus de sententiarum figuris; nunc ad elocutionum
figuras transeamus. Sed uolo breuiter memorare, quot genera sint
elocutionis quotque modis ea utendum sit. Est igitur familiaris
omni †narrationis generi, quam Graeci εἰρομένην λέξιν appellant,
quae ita conectitur, ut superiorem elocutionem semper proxima
[con]sequatur. <Ea> et historiae conuenit et narrationi, quae non
conuersum neque circumscriptum eloquendi genus desiderat, sed
fusum atque continuum, ut illa sunt in Miloniana: «occidi, occidi
non Spurium Maelium, qui annona leuanda iacturis<que>» et
cetera.

527. Est alia, <quae ex ambitu constat,> quam περίοδον Graeci
appellant, quae sententiam quadam circumscriptione definit atque
determinat, quale est in Caeciniana: «si quantum in agro locisque
desertis audacia potest, tantum in foro iudiciisque impudentia
ualeret, non minus nunc Aulus Caecina cederet Sexti Aebutii
impudentiae, quam tum in ui faciunda cessit audaciae». Qui
ambitus constat ex membris, quae κῶλα Graeci dicunt, et ex
caesis, quae κόμματα appellant.

528. Membrum est pars orationis ex pluribus uerbis absolute
aliquid significans, hoc modo: «etsi uereor, iudices, ne turpe
sit pro fortissimo uiro dicere incipientem timere»; caesum autem
est pars orationis ex duobus aut pluribus uerbis <non>dum
quicquam absolute significans. Quamquam caesam dicamus orationem,
cum singula uerba quoduis significantia proferuntur, ut est:
«quis est Lollius, qui sino ferro ne nunc quidem tecum est? Quis
est iste Lollius, armiger Catilinae, stipator tui corporis,
concitator tabernariorurn, percussor, lapidator curiae?» Et in
Verrinis: «comites illi delecti manus erant tuae; accensi,
medici, aruspices, scribae manus erant tuae».

529. Verum [superior] periodos constat ex duobus membris et ex
tribus et ex quattuor interdum [et sex], quamuis ex uno membro
putent nonnulli posse compleri, quam μονόκωλον περίοδον
appellant, cum sit colon potius. Οptima igitur oratio fiet, si
nunc ex ambitu periodico, nunc ex illa continuatione perpetuae
elocutionis aptetur, nonnumquam caesis interrupta fuerit,
aliquando cola consociet.

530. Differt autem figura elocutionis a figura sententiae hoc,
quod sententiae figura immutato uerborum ordine <manet
nihilominus, elocutionis autem immutato uerborum ordine> manere
non poterit, quamuis plerumque fieri potest, ut sententiae figura
coniungatur cum elocutionis figura, ut <...>. In ironia, quae
figura est sententiae, epanaphora permiscetur, quae est
elocutionis.

531. Sunt igitur figurae elocutionis aliae ad ornandam tantum et
quasi pingendam orationem commodatae, quibus nunc Cutimur.
ἀντίθετον, id est oppositum ex contrariis, cum uerba pugnantia
inter se paribus uocibus colliduntur, uel paria paribus
opponuntur, ut est Ciceronis «domus tibi deerat? At habebas.
Pecunia superabat? At egebas», aut si dicas «in pace ad uexandos
ciues acerrimus, in bello ad depugnandos hostes inertissimus».
ἰσόκωλον exaequatum membris, quod fit non pugnantibus inter se
uerbis, sed paribus exaequatis, ut si dicas «classem
speciosissimam et robustissimam instruxit; exercitum pulcherrimum
et fortissimum legit; sociorum maximam et fidelissimam manum
comparauit». Πάρισον prope aequatum; haec figura differt a
superiore, quod ibi omnia membrorum uerba paria sunt numero, hic
uno uel altero addito in quouis loco cetera <pariter> excurrunt.

532. Ὁμοιόπτωτον simile casibus; nam ex eo nomen accepit, quod
cola omnia in eosdem casus cadunt, ut est «huic socios uestros
criminanti et ad bellum uos cohortanti et omnibus modis ut in
tumultu essetis molienti». Ὁμοιοτέλευτον simili modo
determinatum; differt a superiore, quod <illud> et casu et sono
simili postrema uerba determinat, hoc uero soni tantum
similitudine sub quacumque uerbi enuntiatione componitur.
Παρονομασία leuis immutatio uerbi ac nominis, id est, cum syllaba
aut littera mutata diuersa significat, ut si dicas «praetor iste
uel potius praedo». Πλοκή, id est copulatio, in qua idem uerbum
aut nomen continuo positum diuersa significat, ut est «sed tamen
ad illam diem Memmius <erat Memmius>».

533. Παλιλλογία iteratio; haec figura repetito uerbo aut nomine
non diuersa uult intellegi, sed uehementius repetita significat,
ut est «nos, nos, dico aperte, consules desumus». Ἐπανάληψις
repetitio; haec figura a superiore distat, quod illa eadem parte
orationis repetita coniungitur aut uno alteroue uerbo
interposito, at haec non una parte orationis, sed prout libuerit
sociatis uerbis, ut est «non potest, iam non potest haec libera
ciuitas esse». Ἀναδίπλωσις est replicatio, optima, cum ea, quae
in priore membro postrema ponuntur, in posteriore prima
repetuntur, ut est illud Terentii:



     «negat hanc sibi cognatam Demipho?
     Hanc Demipho negat esse cognatam?»
     


προσαπόδοσις redditio orationis, id est, cum nomen in postrema
parte membri (aut eadem quaecumque pars orationis) redditur, ex
quo idem membrum coepit, ut si dicas «tibi calamitates imputare
debet res publica, <tibi>».

534. Ἐπαναφορά relatio, quotiens per singula membra eadem pars
orationis repetitur, hoc modo: «Verres calumniatores apponebat,
Verres de causa cognoscebat, Verres pronuntiabat». Ἀντιστροφή
conuersio; haec figura hoc differt a superiore, quod illic ab
eadem parte orationis saepius incipitur, hic in eadem terminatur,
ut est pro Fonteio: «<frumenti> maximus numerus e Gallia,
peditatus amplissimae copiae e Gallia, equites numero plurimi e
Gallia». Συμπλοκή conexio; nam et incipit saepius ab una parte
orationis et totiens in unam atque eandem desinit, ut est «quis
legem tulit? Rullus. <Quis tribus sortitus est? Rullus.> Quis
decemuiros, quos uoluit, creauit? Idem Rullus.»

535. Πολύπτωτον ex pluribus casibus; cum saepius initium ab eadem
parte orationis fiat, illa ipsa pars declinationibus aut numeris
immutatur per casus, ut est «senatus iussit, senatui placuit,
senatum certum est praecepisse, a senatu delectus est». Συνωνυμία
est communio nominis, quotiens uno uerbo non satis dignitatem
rei aut magnitudinem demonstramus, ideoque ad eandem
significationem plura conferimus. Ταυτολογία est eadem pluribus
uerbis siguificatio; hoc differt a superiore, quod ibi singulis
uerbis eadem res, in hac pluribus significatur. Κλῖμαξ est
ascensus, ut est Ciceronis pro Milone: «neque uero se populo
solum, sed etiam senatui commisit, neque senatui modo, sed etiam
publicis praesidiis et armis, neque his tantum, uerum etiam eius
potestati, cui senatus totam rem publicam commiserat».Ἀσύνδετον
est solutum, cum ademptis coniunctionibus, quibus uerba aut
nomina conectuntur, singillatim unumquodque enuntiamus, ut est
«exspecto uim edicti, seueritatem praetoris; faueo aratori; cupio
[supplico] octupli damnari Apronium». Διεζευγμένον disiunctum
appellamus, cum diuersis redditionibus uerborum cola disiungimus,
siue duo siue plura, hoc modo: «Capuam colonis deductis
occupabunt; Atellam praesidio communient; Nuceriam, Cumas
multitudine suorum obtinebunt; cetera oppida praesidiis
deuincient».

537. Ἀντεζεθγμένον iniunctum; haec figura a superiore differt,
quod ibi singulis rnembris singula diuersa redduntur, hic plura
in uno coniungimus, ut est «quorum ordo ah humili, fortuna <a>
sordida, natura a turpi ratione abhorret». Hoc enim postremum
«abhorret» praedicta coniunxit. Πλεονασμός est plus necessario,
cum uerba quaedam adicimus non enuntiandae rei necessaria, sed
magnitudini cumulandae, ut si dicas «Cato ille»; cum suffecerit
nomen dixisse, ad amplitudinem adicimus «ille». Ἔλλειψις est
detractio, contraria superiori figura, cum uerbo aliquo minus
dicto rem sentiendam potius praeterimus, ipsa celeritate
gratissimi. Hae sunt elocutionis figurae, quas quidem non oportet
uelut studiose copulatas in unius conceptionis sententiam
conglobari.

538. Nunc ordo praecepta memoriae subministrat, quam quidem
constat esse naturalem, sed et arte adiuuari posse non dubium
est. Haec autem ars breuibus praeceptis sed magna exercitatione
formatura cuius partis hoc munus est, ut non tantum firma, uerum
etiam celeri eomprehensione res uerbaque percipiat. Tenenda uero
sunt non ea tantum, quae a nobis inuenta sunt, sed etiam quae ab
aduersario in agendo trattata sunt. Simonides huius rei praecepta
inuenisse perhibetur, poeta idemque philosophus; cum enim
conuiuii locus subito corruisset, nec possent propinqui obtritos
internoscere, discumbentium ordinem nominaque memoria recordante
suggessit. Quo admonitus intellexit ordinem esse, qui memoriae
praecepta, conferret. Is uero in locis illustribus meditandus
est, in quibus species rerum sententiarumque imagines collocandae
sunt, ueluti nuptiarum uelatam flammeo nubentem, aut homicidae
gladium uel arma detineas, quas species locus tamquam depositas
reddat. Nam sicut id, quod conscribitur, cera continetur et
litteris, sic quod memoriae mandatur, in locis tamquam in cera
paginaque signatur; imaginibus uero quasi litteris rerum
recordatio continetur.

539. Sed, ut diximus, magnam exercitationem res laboremque
conquirit, in qua illud obseruari compertum est solere, ut
scribamus ipsi quae facile uolumus retinere; deinde ut, si
longiora fuerint, quae sunt ediscenda, diuisa per partes facilius
inhaerescant; tum apponere notar rebus singulis oportebit his,
quae uolumus maxime retinere; nec uoce magna legenda sunt, sed
murmure potius meditanda; et nocte magis quam interdiu maturius
excitari memoriam manifestum est, cum et late silentium iuuat,
nec foras a sensibus auocatur intentio. Est quidem memoria rerum
atque uerborum, sed non semper ediscenda sunt uerba, nisi spatium
meditandi tempus indulserit, sat eritque res ipsas animo
tenuisse, praesertim si nihil eius munere naturali prouenerit.

540. Actionem apud ueteres appellabant, quam nurse
pronuntiationem uulgo dici non nescio. Ea praestat oratori, ut
concilietur auditor, ut ad fidem persuasione ducatur, ut animorum
motibus incalescat. Eius partes sunt tres: uox, uultus, gestus.
His, ut plerique putant, cultus uel habitus oris accedit. Vox et
natura constat et quadam scientia modificata seruatur. In natura
qualitas uocis et quantitas dispensatur; scientia uero, quo modo
ea utaris, assequitur et quid oporteat obseruare.

541. Bonitas uocis constat claritate, firmitate, suauitate, quae
omnia nutriuntur cibi, potus, coitus obseruantia, praecipueque ut
corpus deambulando moueatur intra breue spatium reditu maturato;
qui motus cum digestionem facilem praestat, sine dubio purgat et
uocem: nimia excursio uel longa deambulatio extenuat ac fatigat.
Post hanc ambulationem statim nos ad studia conferamus, priusque
quam sit dicendum, uocem lectione coloremus.

542. Nec ab initio clamandum, sed tenui murmure inchoandum, quo
†in similem uocem possis efferre. Ad curandam autem uocem
plerique pertinere dixerunt, ut sedentes paucissimos uersus lenta
et graui proferant uoce, deinde per gradus paulatim erigant
sonum, per eosdemque gradus recolligatur oratio, quo sine damno
ad murmur usque perueniat.

543. Vultus uero pro sententiae dignitate mutandi sunt, sed non
ita, ut histrionibus mos est, qui ora retorquendo ridiculos motus
spectantibus praestant. Significanda enim, non spectanda sunt
ista, quae actio uultusque commendat. Sed oculorum in hac parte
magna moderatio est, qui tum hilaritate, tum intentione, tum
minaci mouentur aspectu. Nec nimium grauioribus superciliis
premendi aut petentibus frontem nudandi sunt oculi, quod in
Pisone Tullius amare uituperat. Nec mollius agitandi sunt gestus,
aut muliebriter latera deducenda sunt, nec iactanda deformiter
ceruix, ne in illas Hortensii deducatur illecebras, quibus etsi
uenuste, tamen non uidebatur uti uiriliter. Ad summam gestus non
is oratori tenendus est, quo scaenae placere uidentur actores.
Manus in contentionibus fusa porrectius, in sermocinatione uel
narratione contracta, praecipueque in hac parte praestandum est,
ut deceant cuncta, quod prudentia magis quam ulla praeceptionis
huius arte seruatur.

544. Iam nulle ordo admonet promissorum, ut partes orationis
excurram, quas quidam subtilius duas, alii quinque, nonnulli
plures esse dixerunt. Qui autem duas asserunt, unam, qua docemus
iudices, aliam, qua mouemus, aduertunt, et in docendo tam
narrationem quam confirmationem partis aseribunt; in mouendo
autem prooemium et epilogum nexuerunt, quia et initio
praeparandus est et commouendus sententiam prolaturus auditor.
Qui uero quinque dixere partes, rationalem ordinem persequuntur;
nam est exordium, narratio, propositio, argumentatio, peroratio.

545. Exordium <orationis initium> est noscendae causae praeparans
auditorem; eius uirtutes sunt tres: ut attentum, ut docilem, ut
beniuolum faciat auditorem. Attentum facimus, si magnam rem geri,
si nouam, si publicam aut plurium dicimus; docilem, si de causa
aliquid strictim, quo instruamus iudicem, proferatur. Beniuolum
aut a re aut a persona facimus, a persona autem aut nostra aut
iudicum aut aduersariorum: a nostra, si quod fauorabile gessimus
commendamus, aut si quod obest causae diluimus uel extenuarnus; a
iudicum, si eos nobis uel ex causae ipsius blandimentis uel
extrinsecus conciliamus; ab aduersariorum autem persona tribus
modis, si eos in odium, in inuidiam, in. contemptum adducimus: in
odium, si scelestos crudelesue doceamus; in inuidiam, si eos
impotentes esse rnonstremus; in contemptum uero, si humiles.

546. Verum exordiorum genera sunt duo: principium et insinuatio.
Principium est, quo statim simpliciter palamque conciliamus nobis
auditores; insinuatio, cum insidioso exordio iudicem
circumscribimus. In quo modi sunt quattuor: primus, cum res ipsa
mala est; alter, cum aduersum nos iudex aliquid contraria
opinatione praesumpsit aut fatigatus est, aut acclamatio uel
irrisio ulla interuenit.

547. Ante cuncta discutiendum, quae sit forma materiae; nam sunt
quinque: honesta, turpis, dubia, humilis, obscura. Si honesta
est, aut principio non utendum aut amplificatione exordium
concludendum; si turpis, insinuatione utendum; si dubia,
beniuolus faciendus auditor; si humilis, attentus; si obscura,
docilis.

548. Insinuatio uero quattuor modis explicatur, cum aut personam
rei subiectione mutamus, aut rem persona, aut rem re, aut
personam persona. Nam si in causa meretricis agendum est, rem
potius iudicibus spectandam esse dicemus; aut si libertus
alicuius uel cliens agate, personam patroni, non huius
considerandam esse admoneamus, atque ita cetera.

549. Vitia uero exordiorum ista sunt: uulgare, quod in, omnes
causas cadere potest; commune, quo etiam aduersarius uti potest;
contrarium, quo melius aduersarius uteretur; affectatum, quod aut
uerbis inusitatis aut rebus externis profertur; superuacuum,
quod neque attentum neque docilem neque beniuolum facit
auditorem. Fugiendum praeterea satis longum et obscurum.

550. Narrationum genera sunt quattuor: historia, fabula,
argumenturn, negotialis, uel iudicialis assertio. Historia est,
ut Liuii; fabula neque uera est neque ueri similis, ut Daphnen in
arborem uersam; argumentum est, quod non facta, sed quae fieri
potuerunt, continet, ut in comoediis patrem timeri et amari
meretricem; iudicialis autem narratio est rerum gestarum aut ueri
similium expositio.

551. Narrationis laudes tres sunt, ut lucida sit, ut ueri
similis, ut breuis; et his contraria uitia uocantur. Lucida est
narratio, si non confuse, si uerbis usitatis et significantibus,
si non longo circuitu rem monstremus; ueri similis, nihil
affectate et quasi ex natura exponere uideamur; breuis, si non
ultra quam res exigit et prolixe fundatur assertio.
[1]Narrationum aliae sunt ipsius causae et negotii, aliae
incidentes. Ipsius causae sunt, sine quibus res, quae agitur,
intellegi non potest; incidentes, quae aut probationis gratia aut
exempli aut augendi aut inuidiae aut uoluptatis extrinsecus
afferuntur.

552. Nonnulli quinque species narrationis esse dixerunt, ut
Theodorus Byzantius Graece discernit προδιήγησιν, ὑποδιήγησιν,
παραδιήγησιν, ἀναδιήγησιν, καταδιήγησιν. Narrationis etiam
elementa sunt sex: persona, causa, locus, tempus, materia, res.
Item narrationum aliae continuae, aliae partiles uocantur;
continuae, quae perpetuo contextu sine ulla interruptione
dicuntur; partiles, quibus uel argumentum uel digressio aliqua
interponitur. Narramus autem modis sex: augentes aliquid aut
tenuantes, praetereuntes aut monentes [docentes], gratiam uel
inuidiam comparantes. Post narrationem quidem digressionem, quam
παρέκβασιν uocant, oportet adiungere, quo uel incitamus iudices
uel delenimus. Sed quoniam pars orationis non est et non semper
arripienda est, eam placuit praeterire.

553. Propositio aut nostra est aut aduersariorum aut communis:
nostra, ut «caedem obicio»; aduersariorum, «caedem me fecisse
dicit»; communis, «uter igitur nostrum caedem admiserit
quaeritur».

554. Propositiones aut principalium quaestionum sunt aut
incidentium, aut simplices aut coniunctae. Simplex est
«luxuriaris»; coniuncta «aut luxuriaris aut meretricem amas».
Coniunctae autem per partitionem maxime proponuntur, quae
dupliciter fiunt; aut enim simpliciter, quid dicturi simus,
ostendimus, aut ante, quid nobis cum aduersario conueniat, quid
in dubium uocetur, edicimus.

555. Propositiones aut nudae sunt aut ratione subiecta: nudae, ut
«affectasti tyrannidem»; ratione subiecta, «affectasti
tyrannidem; arma enim domi habes». Omnes autem sumuntur aut
simpliciter aut per inductionem: simpliciter, ut si dicas «docebo
proditorem»; per inductionem, ut si superioris meminimus et
sequentum introducimus, ut si dicas «quoniam docui iniustam
legem, docebo inutilem». Proponimus autem aut per concessionem
aut per praeteritionem: per concessionem, cum gratiam facientes
eius, quod diximus prius, aliquid introducimus, ut si dicas
«concedo interim occisum, sed ab hoc interumptum nego»; per
praeteritionem, cum ita transimus ad alteram propositionem, ne
superiorem interim concedamus, ut si dicas «nunc quoniam docui
ignominioso actionem de priuatis rebus tantum negari, docebo de
proditionis crimine non negari».

556. Partitio est, quae ordinem totius diuisionis breuiter
comprehendit, ut est pro Quintio «negamus te bona Publii Quintii
possedisse ex edicto praetoris»; et primo sic incipit, nullam
causam fuisse postulandae proscriptionis; huic subicit, nec ex
edicto possideri potuisse; ad extremum, nec possessa esse. «Haec»
inquit «tria cum docuero, perorabo». Animaduertis corpus totius
orationis per haec liniamenta digestum esse. Talis autem debet
esse partitio, ut singulae partes eius plurimas quaestiones in se
contineant; nam si fuerit et per incidentes quaestiunculas
diriuata, onerabitur ipsa partitio, et ex hoc rebuntur iudice
rerum copiam fugiendam. Ideo et Tullius in eadem Quintiana sic
partitus est, ut singula, capita plures quaestionum articulos
continerent. Etenim primum illud, non fuisse causam postulandae
proscritionis, uide quanta contineat: quod pecunia debita Sexto
Naeuio non fuerit et aliter agi oportuerit; quod Quintius
uadimonium non deseruit. Secundum, quod ex edicto possidere non
potuerit; quod et procuratorem habuerit et adsens defensus sit et
non latitauerit, et ceteri creditores quieti sint; et quod ante
missum sit, ut fundo communi expelleretur, quam proscriptio eius
imperaretur, et quia inde ui sit eiectus contra quam praetor
iusserit. His igitur manifestum est intra partitionem quaestiones
esse ponendas, quae in exsecutione sint diuulgandae, ut iudex et
nobis attentus fiat et promissorum copia non grauetur. Illud
etiam inspiciendum, quae nobis cum diuersa parte conueniant, quae
in controuersiam deuocentur. Et ea, quae conueniunt, tunc
enumeranda, si nobis prosunt, ut Cicero pro Marco Tullio ait
«damnum passum esse Marcum Tullium conuenit mihi cum aduersario;
ui hominibus armatis rem gestam esse non infitiantur; a familia
P. Fabii commissam negare non audent; an dolo malo factum sit
ambigitur». Vides ergo hunc in partitione a concessis duxisse,
quod sibi proderat.

557. Argumentatio est elocutio, qua argumenta ipsa uerbis
exsequimur, argumenta uero, quibus causa probatur. Argumentatio
diuiditur in duas partes: in confirmationem et reprehensionem.
Argumentorum genera duo sunt, artificiale et inartificiale. Sed
artificiale locos principales habet quattuor: ante rem, in re,
circa rem, post rem. Ante rem uero diuiditur in locos septem: a
persona, a re, a causa, a tempore, a loco, a modo, a materia. In
re autem loci sunt duodecim: a toto, a parte, a genere, ab
specie, a differentia, per septem circumstantias (qui locus
recipit in se etiam a maiore ad minus et a minore ad maius), a
proprio, a definitione, a nomine, a multiplici appellatione, ab
initio, a progressione uel profectu, a perfectione uel
consummatione.

558. Circa rem loci sunt decem: a simili, cuius species sunt
quinque: exemplum, similitudo, fabula, imago, †id est ueri
simile, quod de comoedia sumitur. Addunt quidam et apologos, ut
sunt Aesopi. Ergo circa rem locos exsequar, qui sunt a dissimili,
a pari, a contrario, per positionem et negationem, ad aliquid,
quod figuratur casibus quattuor: genetiuo, datiuo, accusatiuo,
ablatiuo, ab inter se collidentibus per habitionem et amissionem,
a malore ad minus, a minore ad maius, a praecedenti, ab eo quod
simul est uel a coniunctis, a consequentibus. Post rem loci sunt
duo: ab euentu et a iudicato.

559. Sunt alii loci ἀπὸ τῆς συζυγίας, id est a coniunctione siue
a coniugatis, quod quasi iunctum est personae qualitati, ut si
eum, qui hostilia sentiat, hostem esse dicamus. Item <a>
qualitate, ut, si iracunde fecit, sine ratione fecerit; a
quantitate, ut, si †seruus est, eodem modo factum sit; a
coniunctis, id est ἀπὸ τῶν προσόντων καὶ συνθέτων, ut fasces et
toga, sella curulis magistratuum ornamenta sunt. Item per
partitionem, id est diaeresin, per omnes circumstantias, id est
cum partimur per personas, tempora et cetera, quae uarietas Graia
discriminat.

560. Inartificialia argumenta diuiduntur in praeiudicia, in
rumores, in tormenta, in tabulas, in iusiurandum, in testes, quae
similiter quemadmodum et artificialia tractat orator. In
argumentis autem cauendum est, ne uulgaria sint, ne cum
aduersario communia, ne alte repetita aut supra dignitatem causae
aut infra dignitatem. [1]De confirmatione breuiter memoraui;
nunc reprehensionis praecepta uideamus. Reprehenditur enim actio
aduersarii aut redarguendo, cum aut totum argumentum aut partes
eius contra facere monstrabimus; aut repugnando, cum docemus
falsa esse pro ueris assumpta uel ex his non effici
<conclusionem>; aut compensando, si contra argumentum, quod
aduersum nos est, aliud opponamus.

561. Quaestionum duo sunt genera; dicitur enim προηγούμενος quae
a nobis inducitur, ut confirmetur; ab aduersariis autem quae
infertur et repellenda est, dicitur ἀναγκία. Verum superior
quaestio, quae a nobis infertur, modis fit duobus, ut aut
singillatim separatae inducantur aut plures coniunctim. Inducimus
autem eas uarie: aut per simplicem propositionem aut per
partitionem aut per figuras, quas διανοίας dicunt. Qui locus
multiformis est; nam paene tot sunt occasiones inducendae
quaestionis in hoc genere, quot sunt figurae sententiarum.

562. Fit enim aut per solutionem, id est κατὰ ἀνάλυσιν, aut per
adiectionem aut per praeteritionem aut per concessionem aut per
reprehensionem aut per seiunctionem, id est ἀφορισμόν, aut per
admonitionem aut per dissimulatam propositionem [aut per
repetitam] aut per instructam aut per partitam aut per
similitudinem superioris quaestionis aut responsionis aut per
inuersionem, id est cum primam illam quaestionem tractamus, quae
secunda est, dein quae prima.

563. Etiam eamquaestionem, quam aduersarii intulerint, isdem
modis refutare possumus, et adicere solemus, cum aliquid aut
obscure aduersarius posuerit aut augendi potius causa dixerit
quam probandi, aut cum gradum facimus nostrae propositionis, aut
cum aduersarii propositionem in nostram partem conuertimus, quam
περιστροφήν uocamus, aut cum secunda proposita quaestione primam
tractamus. Εt hoc faciendum, uel cum elegantiam uarietatis
affectamus, uel cum prima quaestio aduersus nos ualde facit et
non est in primo loco ponenda. In hypophora cauendum est, ne
plene et copiose ponatur, quamquam aliquando irridendi aduersarii
causa,<si hoc augeat,> de quo nulla quaestio est, exaggeranda a
nobis est, <aut> ut quod discrepat ostendamus. Hypophorae tribus
modis imminuuntur: adiectione uerborum, immutatione, detraetione.
Hypophora est autem intentio aduersae artis, anthypophora
responsio eius.

564. Anacephalaeosis est ueluti a capite causae breuis repetitio
quaestionum. Anacephalaeosi non semper utendum est, sed quando
aut partitionem fecimus, aut quando in multas quaestiones causa
processit, ita tamen ut summam cuiusque, non partes partium
retexamus. Qua quidem utemur etiam in alia parte orationis, cum
iudicis memoria fortasse succumbet, quae res tunc ἐπιμερισμός
uocatur. Αnacephalaeosis tamen nulla pars orationis est, sed
epilogi quaedam portio.

565. Epilogus enim tres partes habet: enumerationem praedictam,
indignationem, quam δείνωσιν dicimus, miserationem, quam οἶκτον
uel ἔλεος memoramus. Sed δείνωσις ex locis argumentorum; nam his
non tantum res probamus, uerum etiam augemus. Sed conquestio, id
est miseratio, is<dem ex> locis argumentorum sumitur, quibus et
indignatio. Peroratione tamen non in fine tantum orationis
utendum, sed ubi materia permiserit, id est in digressione
principiorum aut narrationis assiduae, sed et quaestionum
nonnumquam. In epilogo generaliter obseruandum, ut breuis sit, si
quidem commotus iudex statim dimittendus est ad sententiam
proferendam, dum aut aduersariis irascitur aut tuis miseretur
lacrimis aut reorum afflictatione commotus.» [1]Sic adhuc
asserenti innuit ipse Cyllenius, ut ad germanarum coetum
nubentisque transiret obsequium. Quo conspecto asserta
determinans ad Philologiae consessum fiducia promptiore perrexit
eiusque uerticem deosculata cum sonitu (nihil enim silens, ac si
cuperet, faciebat) sororum se consortio societatique permiscuit.

566.

     Tandem loquacis terminata paginae
     asserta cursim, quae tamen uoluminis
     uix umbilicum multa opertum fascea
     turgore pinguis insuit rubellulum.
     Qui si probatur et caret fastidio,
     nonnulla promet, quae nouella texuit,
     diditaque fient, quae uetustas praeterit.
     Sin sanna typhi naris imum torseris,
     pigebit arma horruisse caelites,
     formidinisque tunc locus mouebitur,
     Siluane, falcem cum petis Saturniam.
     At tu reclamans rhetorum turbam tuba
     clangore uerso Tulliana percrepans
     in castra abibis, quo nec osor inuidens
     nei liuor ater te sequatur praecluem.
     


Liber VI
De geometria
567.

     «Virgo armata decens, rerum sapientia, Pallas,
     aetherius fomes, mens et sollertia fati,
     ingenium mundi, prudentia sacra Tonantis,
     ardor doctificus nostraeque industria sortis,
     quae facis arbitrium sapientis praeuia curae
     ac rationis apex diuumque hominumque sacer nus,
     ultra terga means rapidi ac splendentis Olympi,
     celsior una Ioue, flammantis circulus aethrae,
     ἑπτὰς in numeris, prior igni, tertia Lunae,
     quam docto assimulant habitu qui agalmata firmant:
     


568.

     Hinc nam tergeminae rutilant de uertice cristae,
     quod dux sanguineo praesulque corusca duello,
     vel tibi quod fulget rapiturque triangulus ignis.
     


569.

     Hinc tibi dant clipeum, sapientia quod regat orbem,
     vel rationis opem quod spumea proelia poscant;
     hasta etiam uibrans penetrabile monstrat acumen,
     †Lymphaseum magis est† et scutum circulus ambit.
     


570.

     Hinc nam uernicomae frondent tibi munera olivae,
     artes cura uigil per te quod discat oliuo:
     


571.

     Glaucam dant uolucrem, quod lumina concolor igni es,
     tuque ignis flos es cluis et glaucopis Athene.
     An mage noctiuidae tibi traditur alitis usus,
     quod uigil insomnes ducat sollertia curas?
     


572.

     Pectore saxificam dicunt horrere Medusam,
     quod pauidum stupidet sapiens sollertia uulgum.
     


573.

     Arcibus urbanis ueteres tibi templa sacrarunt,
     quod ratio amplificet, quodque est elatior, urbes.
     Hinc de patre ferunt sine matris foedere natam,
     prouida consilium quod nescit curia matrum,
     consultisque uirum praesis; hinc dieta uirago.
     


574.

     O sacra doctarum prudentia fontigenarum,
     sola nouem complens, Musis mens omnibus una,
     deprecor: ad proprium dignata illabere munus
     inspirans nobis Graias Latiariter artes.
     


575. Ago tibi habeoque, diua, persoluensque perpetes debebo
grates; optatis fulgida dignaris annuere: nosco uenerorque quod
uidi. Parent denique iam ingressurae Artis obsequio electissimae
feminarum, quae decentem quandam atque hyalini pulueris
respersione coloratam uelut mensulam gestitantes ad medium superi
senatus locum fiducia promptiore procedunt. Sed quae istae sint
quidue gestitent gerendorum inconscius non aduerto.»

576. Hic, ut lepidula est, et quae lotam fabellam ab
inchoamentorum motu limineque susceperit, Satura iocabunda, «ni
fallor», inquit «Felix meus, plurimum affatimque oliui,
quantumque palaestras perluere uel sponsi ipsius posset,
superfluo perdidisti, dispendiaque lini perflagrata cassum
deuorante Mulcibero qui tot gymnasiorum ac tantorum heroum matrem
Philosophiam non agnoscis saltem; cum per eam Iuppiter dudum
caelitis consultum senatus tabulamque uulgaret, cumque ad
Philologiae concilianda consortia procum affatum conubialiter
allegaret, ne tunc eam noscere potuisti?

577. Sed quia nunc Arcadicum ac Midinum sapis praesertimque ex
illo quo desudatio curaque districtior tibi forensis rabulationis
partibus illigata aciem industriae melioris obtudit, amisisse
mihi uideris et huius matronae memoriam et iam eiusdem germanam
uoluisse nescire.

578. Illa namque parili quam accinctam cernis officio Paedia
uocitatur, femina admodum locuples et quae illas Croesias
Dariasque prae suis opes gazasque despiciat. Haec utpote
talentorum conscia, in omnium rara congressus, nec cuiquam facile
primorum saltem uultus superba committens; plerumque tamen
adhaesit arrisitque pauperibus, magisque illis quos aut pedibus
nudos aut intonso crine hispidos aut sordenti-conspexit pallio
semitectos. Denique, si Marcum Terentium paucosque Romuleos
excipias consulares, nullus prorsus erit cuius ista limen
intrarit.

579. Vides igitur utrique feminae quam insit fastuosa censura;
tamen utraque Mercurialis ministrae quae ueniet officio
praeparantur. Illud quippe quod gerulae detulerunt abacus
nuncupatur, res depingendis designandisque opportuna formis;
quippe ibi uel lineares ductus uel circulares flexus uel
triangulares arraduntur anfractus. Hic totem potis est ambitum et
circos formare mundi, elementorum facies ipsamque profunditatem
adumbrare telluris uidebis istic depingi quicquid uerbis uisum
non ualeas explicare.» «Nimirum, inquam, ista quae ueniet Apellen
Polyclitumque transcendit; ita quippe memoratur posse omnia
effigiare ut labyrintheus Daedalus eam credendus sit genuisse.»

580. Et cum dicto prospicio quandam feminam luculentam radium
dextera, altera sphaeram solidam gestitantem amictamque laeuorsum
peplo in quo siderum magnitudines et meatus, circulorum mensurae
conexionesque uel formae, umbra etiam telluris in caelum quoque
perueniens uel lunae orbes ac solis auratos caliganti murice
decolorans inter sidera uidebatur.

581. Ipsum uero uernantis aethrae salo refulgebat, denique etiam
in usum germanae ipsius Astronomiae crebrius commodatum, reliqua
uero uersis illitum diuersitatibus numerorum, gnomonum stilis,
interstitiorum, ponderum mensurarumque formis diuersitate colorum
uariegata renidebat. Crepidas peragrandae telluris causa
easdemque permenso orbe contritas uiatrix infatigata gestabat.

582. Quae quidem ingressa senatum deum licet quot stadia e terris
in caelum quotque ulnas, quot denique digitos permensa sit
instanter absolueret, tamen Iouiali caelestiumque maiestate
contacta, ad illam abaci renudati mensulam, circumspectans
camerae exterioris ornatum et laqueata sideribus palatia,
properauit.

583.

     Consitit attonito spectans stellantia uisu,
     et decuit crinis puluereique pedes.
     Ipsa etiam laeua sphaera fulgebat honora,
     assimilis mundo sideribusque fuit,
     nam globus et circi zonaque ac fulgida signa
     nexa, recurrebant, arte locata pari.
     


584.

     Tellus, quae rapidum consistens suscipit orbem,
     puncti instar medio haeserat ima loco.
     Hanc tener et uitres circumuolitabilis auris
     aer complectens imbrificabit aquis.
     Quae tamen immenso quo cingitur illa profundo
     interriuata marmore tellus erat.
     Texerat exterior qui fulget ciculus orbis
     aetheris astrifico lumina multa peplo.
     


585.

     Hinc nitidus rutilum Titan succenderat orbem
     Moxque imitata pium lactea Luna diem.
     [Sic igitur furuae oculos splendescere noctis]
     [cernas ex auro ut sacra flamma micat.]
     Sic Cypris Oceani perfuso sidere lymphis
     Lucifero annuerat lumina tota suo.
     Omina compar habet paribus sub lecibus ordo
     nec minius haec mira est quam domus alta deum.
     Hanc mundo assimilem stupuit Trinacria tellus
     Archimedea astrificante manu.
     O felix cura et mentis prudentia maior
     Corpore sub nostro aequiperasse Iouem.
     


586. Tandem igitur reglutinatis ab aethrae interuibrantis
admiratione luminibus decenti collustrans diuos conspectansque
censura, cum omnibus reuerenda uenerabili dignitate et magistra
ceterarum quae notae diuis sunt Artium diceretur, exquisitum est
eruditionis arcanum ut ab ipsis praeceptionis cunabulis auspicata
depromeret. Tum illa, remoto paululum obstaculo contorti crinis
a facie, orisque luculenta maiestate resplendens atque abaci sui
superfusum puluerem mouens, sic exorsa:

587. «licet Archimedem meum inter philosophos conspicata
Euclidemque doctissimum, in astruendae praeceptionis excursus
potuerim subrogare, ne impolitum quicquam subsisteret assertorum
aut profunditas caligaret, tamen congruentius ipsa uobiscum, quia
et Cyllenium excludit ornamen, illi etiam Helladica tantummodo
facultate nihil effantes Latiariter atticissant, quae etiam ipsos
edocui, quod numquam fere accidit, Romuleis ut potero uocibus
intimabo.

588. Ac prius uocabuli mei promenda ratio, ne indecenter
squalentior peragratrix caelicolarum auratam curiam et
interstinctum cylindris gemmantibus pauimentum rurali respersura
puluere credar intrasse. Geometria dicor, quod permeatam crebro
admensamque tellurem eiusque figuram, magnitudinem, locum, partes
et stadia possim cum suis rationibus explicare, neque ulla sit
in totius terrae diuersitate partitio quam non memoris cursu
descriptionis absoluam».

589. Quo dicto quoniam fuerant in deorum senatu quamplures qui
neque orti terris essent neque ipsi umquam dicerent se calcasse
tellurem, ipse etiam Iuppiter curiosius totius terrae latebras
uellet exquirere, credo necubi decentes puellas isto quoque
saeculo is uersiformis etiam cupitor audiret, hoc igitur promere
Geometria primum iubetur ac demum cetera astruendae praecepta
artis aperire. Tum illa:

590. «Formam totius terrae non planam, ut aestimant positioni qui
eam disci diffusioris assimulant, neque concauam ut alii qui
descendere imbrem dixere telluris in gremium, sed rotundam,
globosam etiam [sicut Secundus] Dicaearchus asseuerat.

591. Namque ortus obitusque siderum non diuersus pro terrae
elatione uel inclinationibus haberetur, si per plana diffusis
mundanae constitutionis operibus uno eodemque tempore supra
terras et aequora nituissent, aut item si emersi solis exortus
concauis subductioris terme latebris abderetur.

592. Sed quoniam posterior assertio mage despicabilis opinationis
cassae uilitate tenuatur, illam priorem cui etiam physicus
Anaxagoras accessit praestat exigere, quamuis nonnullas credatur
astruere rationes; quippe dicit planam terram ortu occasuue solis
aut lunae perspicue comprobari; qui mox primi luminis fulgor
emerserit confestim ad obtutus nostros directis lineis
diriguntur, quod magis indubitabilis probamenti fiet, si in
litore consistentes obstacula montium relinquamus. Quod si ita
esset, cunctis supra terras degentibus eodem tempore emergentia
uiderentur occasusque uno obitu condita cunctas ualerent
tenebrare terras ac falsa Romulei uatis exploderetur assertio,
qua docet:



     nosque ubi primus equis Oriens afflauit anhelis,
     illic sera rubens accendit lumina Vesper.
     


593. Quin etiam cunctae noctes ac dies similibus interstitiis
horisque semper paribus conuenirent, nullique parti telluris uel
apparerent certa uel alia sidera negarentur. At cum Arctoa
conuersio supra uerticem uoluatur Hesperiae, apud Trogodytas
Aegyptumque confinem ignoto occultoque penitus sidere nescitur,
cum Canopum ac Berenices crinem, stellas admodum praenitentes,
Scythia Galliaque atque ipsa prorsum non cernat Italia, cum illae
antarcticis terris conspicuae ac praenitentes et uelut
perpendiculatae capitibus suspectentur, in Alexandria etiam
Canopos quarta parte interstitii signilis ultra terras emineat
Trionesque geminos ut deuexa non cernat, cum in Arabia Nouembri
mense sub noctis auspicio Helice non conspecta secunda uigilia
prospectetur, quae in Meroe solstitio tantum exiguaque breuitate
conspicitur ubi circa ortum Arcturi cum die nascitur, quae item
in India Patalitano portu prima tantum parte noctis aspicitur in
qua etiam in Maleo monte quindecim tantum diebus annuis uidetur,
quis igitur dubitet et globi deuexioris oppositu alia inconspicua
fieri atque alia uelut sphaerae curuationibus eminere?

594. Additur ad fidem globi rotundioris ambigentibus asserendam
quod solis lunaeque deliquia in occasu facta orientis incolae non
uiderunt, itemque in ortu si accidant, a tota Britannia atque
occasiuis regionibus ignorantur. Etiam in mediis plerumque
regionibus horarum diuersitatibus uariantur, sicut in Magni
Alexandri uictoria lunam noctis secunda defecisse Seruius Nobilis
in Arabia nuntiauit, quod in Sicilia in exortus primi splendore
conspectum. Vipstano et Fonteio consulibus undecimo kalendas
Maias defectus solis fuit qui in Campania diei septima uisus in
Armenia eiusdem diei undecima comprobatur; quod factum est utique
sphaerae circuitu moras per inflexus rotunditatis subinde
uariante.

595. Denique ipsa uasa quae horispica uel horologia memorantur
pro locorum diuersitatibus immutata componunt alioque gnomone
ultra quingenta stadia discernuntur, umbris pro locorum aut
elationibus celsis aut inclinationibus infimatis. Hinc est quod
in Meroe longissimus dies duodecim aequinoctiales horas et
alterius bissem secat, Alexandriae quattuordecim, in Italia
quindecim, in Britannia decem et septem. Solstitiali uero tempore
cum caeli uerticem sol inuectus subiectas deorsum terras
perpetui diei continuatione collustrat, itemque brumali descensu
semiannuam facit horrere noctem, quod in insula Tyle compertum
Pytheas Massiliensis asseruit. His temporum diuersitatibus
assertum, ni fallor, globosam rotunditatis flexibus habendam esse
tellurem.

596. Sequitur ut quem mundi locum quamue granditatem sortita sit
approbemus. Circulus quidem terrae ducentis quinquaginta duobus
milibus stadiorum, ut ab Eratosthene doctissimo gnomonica
supputatione discussum.

597. [Quippe scaphia dicuntur rotunda ex aere uasa quae horarum
ductus stili in medio fundo siti proceritate discriminant qui
stilus gnomon appellatur; cuius umbrae prolixitas aequinoctio
centri sui aestimatione dimensa uicies quater complicata circuli
duplicis modum reddidit.]

598. Eratosthenes uero ab Syene ad Meroen per mensores regios
Ptolomaei certus de stadiorum numero redditus quotaque portio
telluris esset aduertens, multiplicansque pro partium ratione,
circulum mensuramque terme incunctanter, quot milibus stadiorum
ambiretur absoluit.

599. Comperta est terrae breuitate rationabili magnitudo; locus
eiusdem ac positio doceatur. Quam in medio imoque mundi immobilem
stare multiplicibus monstratur assertis, quae siue ante
constitutionem mundi in eodem loco fuerit, ex quo moueri non
potuit, ac dehinc diuulsis a confusione primae commixtionis
elementis undarum immensa et uolubilismlatitudo aerisque halitus
undiquesecus circa terrae stationem diffusus artarit mediumque
fecerit quod teres ac uolubilis circumclusit, siue quod in
sphaera efficitur imum omne quod medium est, dum paribus ab
extimae rotunditatis ambitu lineis quicquid eas sustinet
constipatur.

600. Imum uero iam necesse est sui extremitate consistere, quia
inferius quo decidat non est. Omnia etiam pondera in eam desuper
cadunt, ut imber, grando, nix, fulgura atque ipse qui in eius
penita praecipitatur Oceanos et fluenta latentia quae fundo
uoluuntur in imo. Vides igitur eam, quae undas cunctaque
sustentat artatam ex omnibus nihil subicere quo secedat. Media
igitur credenda est, quia postrema, quod praesertim
aequinoctialis temporis interstitia manifestant, nam pares
horarum metas tam antemeridialium quam etiam postremarum et tam
diei quam noctis horologia manifestant.

601. Quo documento clarum est tantundem undiquesecus abs terris
abesse caelum; quod item duobus circulis edocetur solstitiali et
brumali, nam utique quantum interstitii dies habet, cum caeli
culmina sol elatus illustrat, tantum spatii longior nox, cum sol
in brumam decidens, repraesentat. Itemque quicquid singula signa
zodiaci intercapedinis luci contulerint, tantundem sole e
contrario rutilante umbris noctis agnoscunt, quod utique
undiqueuersum probat tantundem circulos sideraque distare,
mediamque esse tellurem. Quod si congrue uidetur assertum, iam
partes eius, quas ipsa permensa sum, perhibebo.

602. Orbis terrae in quinque zonas, siue melius fasceas dico, pro
rerum diuersitate discernitur; quarum tres intemperies multa
contrariorum nimietate relegauit, nam duae, quae axi utrique
confines, algore immenso et frigoribus occupatae, desertionis
causas pruinis ninguentibus praebuere; media nero flammis atque
anhelis ardoribus torridata propinquantes animantum amburit
accessus. Aliae autem duae uitalis aurae halitu temperatae
habitationem animalibus indulserunt. Quae quidem per totius
rotunditatem telluris incuruae tam supernum hemisphaerium quam
inferius ambierunt.

603. Nam utique terra duas sibi partes hemicycliorum quadam
diuersitate dispescit; id est, unam habet supernatem, quam nos
habitamus et ambit Oceanus, et aliam infernatem. Sed haec
superior initium habet a solari ortu, illa inchoat a lucis
occaso, <...> quem circulum Graeci horizonta perhibent.

604. Verum quia illae zonae uolubilitatem utriusque partis
includunt, decem utrimque circolo suo faciunt regiones, e quibus
haec, quae a nobis habitatur, est una atque ad aquilonem uersus
et septemtriones ascendit, altera, quae contrario ad meridiem
atque austrum fertur, quam habitare illi aestimantur qui uocantur
ἄντοικοι.

605. Similiter ex infernatibus duae; sed hi qui nobis obuersi
antipodes memorantur, qui contra illos quos ἀντοίκους diximus
ἀντίχθονες appellantur. Sed nos cum illis diuersitas temporum
uelut quadam contrarietate discriminat. Nam cum aestate torremur,
il li frigore contrahuntur; [nam] cum hic uer pubescit
florentibus pratis, illic edomita aestas teporibus autumnascit;
hic bruma, solstitium illic apparet; nobis Arctoa lumina spectare
permissum, illis penitus denegatum.

606. Antipodes autem nostri unum nobiscum tractum perferunt
hiemis et flagrantiam communis aestatis, sed noctem diuersam
diesque contrarios, scilicet aestate grandes dies prolixasque
noctes <...> nobisque Septentrio conspicabilis lateat sine fine.
Ita etiam his qui ἀντοικοι uocantur antipodes sui quattuor anni
tempora nouere communia ac polum qui est ad austrum antipodibus
suis nobisque penitus ignoratum soli suspiciunt.

607. Qui autem in media fascea sunt, his cotidie ortus occasusque
mutantur, et supra quos sol est, his citius exoritur tardiusque
mersatur. Aequinoctiali autem tempore et oriens et occidens
similiter apparebit, neque ulla astra sunt quae illorum obtutibus
denegentur, et quae una illis oriuntur, simul ueniunt in
occasum. Hi dies cunctos pares suis noctibus intuentur nec ullas
meridiano die metiuntur umbras, eorumque antipodes dies noctesque
sub eadem longitudine patiuntur. Cum autem solstitii properantia
peragendi per eosdem transeat et iam brumam itidem sol reuertens
similiter per illos iter ducat et procul ad his utrimque
secedat, dubium non est quin bis hiemen et secundo patiantur
aestatem; quibus cum ortus solis est, eorum antipodibus apparet
occasus.

608. Verum illae duae regiones, quas fasceas item dixi, quarum
una ucinantis Plaustri algore crustatur, altera transaustrini
halitus desertione contrahiutur, antipodas proprios non habent,
sed ipsae sibi inuicem contrarietate fiunt habitationis
antipodae, nullosque ortus siderum absque planetis utrimque
nouerunt, quae quidem illis non supra caput eunt, sed de medio
lateris oriuntur. Stellae etiam fixae caeli sex uidentur
mensibus, sex itidem non apparent, ortiuusque circulus
aequinoctialis illis est. Senaque ex zodiaco signa conspiciut;
denique sex mensibus dies noctesque patiuntur, ut utrisque poli
axisque termini supra uerticem uideantur. Sed haec prior
Septentrionis, altera Canopi stellae illustrata fulgore cetera
non nouerunt.

609. Quarum regionum habitus prodidit doctissimus Pytheas, sed
ego ipsa peragraui, nequa mihi ignota uideretur portio superesse
telluris. Cuius terrae totius ambitus omnis plenusque circuitus,
ut Romanorum dimensione percenseam quicquid stadiorum
supputatione memoraui, est in milibus passuum trecenties et
quindecies centenis. Quo loco non puto transeundam opinationem
Ptolemaei in geographico opere memoratam;

610. idem quippe zodiaci tractum omnemque complexum trecentis
sexaginta caeli partibus secat, quas singulas in telluris centrum
ita aestimat peruenire, ut unius partis latitudo istic
quingentorum stadiorum mensura tendatur, singula uero stadia
centum uiginti quinque passibus explicata, [quae octo millenos
passus absoluunt,] unde quingenta stadia, quae sunt partis unius,
milia passuum colligunt sexaginta duo passusque quingentos.
Verum illa stadia quingenta trecenties sexagies complicata
faciunt semel milies octingentiesque centena; ex quibus milia
passuum partitione praedicta collecta faciunt ducenties uicies
quinquies centena. Hoc de totius terrae globo oportuit intimari.

611. Ceterum eius longitudo ab ortu ad occasum, hoc est ab ipsius
Indiae extremitate usque ad Herculis columnas Gadibus sacratas,
octuagies quinquies centena septuaginta septem milia sunt, sicut
etiam Artemidorus auctor asseruit; nam Isidorus nonagies octies
dicit et decem et octo milia. Verum Artemidorus dimensioni
praedictae adicit quicquid a Gadibus procurrit; nam per Hispaniae
frontem circuitu Sacri promuntorii ad aliud finale promuntorium,
quod Artabrum memoratur, procedere dicit terram in nongenta
nonaginta unum milia.

612. Quae dimensio item fieri compendiosior potest, si per maria
quis uectus excurrat, nam a Gange fluuio ostioque eius quo se in
Eoum effundit oceanum, per Indiam Parthyenemque ad Myriandrum
urbem Syriae in Issico sinu positam quinquagies bis quindecim
milia; inde proxima nauigatione Cyprum insulam, Patara Lyciae,
Rhodum, Astypalaeam in Carpathio mari item insulam, Taenarum
Laconicae, inde Lilybaeum Siciliae et Caralim Sardiniae tricies
quater quingenta milia; inde Gades quadragies bis quinquagena
milia. Quae mensura uniuersa ab Eoo mari efficit octuagies
quinquies septuaginta otto milia.

613. Potest item aliud terra marique iter duci per Gangen
Euphratenque fluuium, Cappadociam, Phrygiam, per Aegeum pelagus
et Laconicum mare itemque per sinus alios usque Peloponnesum,
Leucadem, Corcyram, Acroceraunia, Brundisium, Romam, Alpes, et
Galliam, per Pyrenaeos etiam montes in Oceanum uespertinum,
Hispaniae oram traiectumque per Gades, et omnis mensura,
attestante Artemidoro, assertionibus meis, habet milia octogies
sexies octoginta quinque. Habetis longitudinem multipliciter
memoratam.

614. Latitudo autem eius meridiano situ in septentrionis caput
plurimum minor est, nam utrimque intemperati aeris nimietate
contrahitur. Eo accedit quod a septentrionis plaga Sarmatarum
gens copiosaque barbaries accessum indagandae dimensionis
excludit. Attamen quicquid intrepida permeare quiuit excursio
competenter admensum, repertaque latitudo habitabilis terrae
paene dimidio minor quam dicta est collegisse longitudo; nam
colligitur in quinquagies quater centena sexaginta duo milia.

615. Quippe a litore Aethiopici Oceani, qua habitabilis primum
est, ad Meroen, inde Alexandriam, Rhodum, Cnidum, Coum, Samum,
Chium, Mytilenen, Tenedum Sigeumque promuntorium, os Ponti,
Carambim promuntorium, os Maeotidis, ostium Tanais praedicta
dimensio comprobatur. Qui quidem cursus si per mania transeatur,
in compendium ducet milia sescenta septuaginta octo.

616. Huc usque compertum progressum Artemidorus asseuerat, sed
Isidorus adiecit duodecies quinquaginta usque ad Tylen ultimam
tendi quae quidem opinatio mihi uidetur incerta, nam ipsi
tantundem latitudinis inesse dico, quantum longitudinis
comprehensum; neque enim, cum rotundum telluris orbem astructio
superior ratioque monstrarit, impar latus globo poterit
prouenire. Sed supra ditti scriptores habitabilem dixere
tellurem.

617. Rotunditatis autem ipsius extima circumfusus ambit Oceanus,
sicut nauigatus undique comprobatur; nam a Gadibus per Hispaniae
Galliarumque flexum occidentalis plaga omnis hodieque nauigatur.

618. Dum autem diuus Augustus classe Germaniam circumiret,
septentrionalem totum permeauit Oceanum, nam primum in Cimbricum
promuntorium ueniens magno dehinc permenso mari ad Scythicam
plagam ac rigentes undas usque penetrauit.

619. De confinio item ab orientis principio et Indico mari pars
quae uergit in Caspium mare a Macedonum classibus remigata, dum
Seleucus et Antiochus regnauissent. Palus uero Maeotica eiusdem
sinus habetur Oceani.

620. Item laeui lateris circumflua memorentur. Ab ipsis itaque
columnis Herculis, quae in Gaditano sunt litore consecratae,
usque in Arabicum sinum meridianus omnis permeatur Oceanus, sicut
plurimis asseueratur exemplis.

621. Nam eius maximam partem Magni Alexandri sulcauere uictoriae;
in eodem Arabico sinu constituto Gaio Caesare, Augusti filio,
Hispanarum nauium naufragium et eiectae fragmentorum reliquiae
paniere; item Hanno, dum Punicum floreret imperium, Mauretaniae
circuitu ac dehinc meridiani flexus excursu in Arabiae terminos
prolixa admodum nauigatione peruenit; Cornelius auctor affirmat
quendam Eudoxum fugientem regis insidias ex Arabia in Gaditana
peruenisse refugia; Caelius Antipater se hominem uidisse
confirmat qui negotiationis ardore in Aethiopiam ex Hispania
nauigasset; †idem Cornelius post captos Indos per Germaniam
nauigauit.†

622. Ostensum puto ambitum superioris terrae permenso in circulum
mari undiquesecus nauigatum. [1]Nunc ipsius diuisionem terrae,
quantum patitur succincta insinuatio, memorabo. Circulus omnis
superae habitabilisque telluris, sicut plerique testantur, in
tres partes est distributus: Europam, Asiam Africamque. Quarum
primam atque ultimam interruptio dispescit Oceani.

623. Nam Atlantici profundi ex Gaditano freto uis intersecans
profunda telluris Libycum Hibero latus abscidit et confestim se
in propinqui macis fluenta diffundit. Quippe a Gaditano ostio in
ingressum interioris macis per longitudinem cursus uix quindecim
passuum milia numerantur; latitudo uero, ubi angustior, quinque,
ubi diffusa, septem, ubi prolixior, decem milibus explicatur.
Hinc defluxere per diuersos sinus subsidentesque campos tot
maria, tot fragores et quantum per diuersa aequora tumescit
undarum.

624. Verum illa proruptio interfluentis Oceani laeua Europam
facit Libyamque dextra, et montibus utrimque concluditur. Nam ab
Europa Calpe, ab Africa Abinna monte dispescitur, qui utrimque
prominentes dici columnae Herculis meruerunt, quod testimonio
uetustatis laboris Herculei limes in illis sit consecratus;
siquidem ultra eum progredì consumptae telluris inuia
prohibebant.

625. Denique etiam hoc de eius sacrae uirtutis possibilitate
persuasum, quod, cum antea natura terris mania dispararet ac
tantum iugi circuitu firmaret Oceani, montium praedictorum
effossis radicibus diuulsoque confinio camporum deuexis
lacunisque terrarum improuisum pelagus in usum impigrae
mortalitatis admisit, permutans orbis faciem naturaeque
discrimina.

626. Hoc igitur freto laeuorsum Europa distenditur usque in
Tanais fluminis gurgitem, a quo inchoans Asia Nili itidem alueo
limitatur; qui quidem Nilus eandem Africamque disrumpens telluris
complexum intersecat multitudine fluuiorum. Europam tamen
terminari Propontidis faucibus dixere quam plurimi, quae
Propontis post angusta discedens ad Maeotidem usque perfertur.

627. Europae tamen principium inchoamentique limen Hispaniae
contributum, fertili frugum opimaeque prouinciae, metallorum
aurique fetura, minii, marmoris gemmarumque muneribus
praedicandae. Quae quidem, quod Hiberi fluminis interrivata
tractu, amnis sui meruit cognomentum. Cuius illa portio quae
Atlantico confinis Oceano in Gaditani freti litus excurrit
Baetica perhibetur, etiam ipsa uocabulum proprii fluminis
nuncupatione sortita; quae ab Vrcitano fine, qua citerior meat,
Tarraconensis edicitur a Tarracone urbe, quam Scipiones
condidere. Nam Poeni fundauere Carthaginem, conditas ubicumque
urbes amico sibi nomine praesignantes.

628. Sed praedictum latus a Pyrenaei iugis in aliam prouinciam
dissecatur, siquidem Baeticae a septentrionali confinio Lusitania
sociatur, cui nomen fabula a lusu Liberi patris uel cum eo
bacchantium sociauit. Haec quoque cognomini fluuio permeatur,
licet eam Tagus quoque harenis illustret auratis.

629. Olissipone illic oppidum ab Vlixe conditum ferunt, ex cuius
nomine promuntorium quod mania terrasque distinguit. Nam ab eius
ambitu inchoat mare Gallicum et facies septentrionalis Oceani,
Atlanticus uero et occiduus terminatur Oceanus, qui tum Hispaniae
limitatur excursibus. In eius quoque confinio equarum fetura
uentis maritantibus inolescit, uolucres proli cursus ipso
spirante Fauonio.

630. Verum Baetica cunctas ubertate fecunditatis [santis]
anteuenit; quae quidem habet iuridicos conuentus quattuor:
Gaditanum, Cordubensem, <Astigitanum, Hispalensem>, oppida centum
septuaginta quinque habitantium multitudine frequentata.

631. Eadem uero longitudinis dimensione distenditur a Castulonis
oppidi fine in Gaditanum oppidum ducentis quinquaginta milibus
<et a Murgi maritima ora uiginti quinque milibus> amplior
aestimatur; latitudoque in ducenta uiginti quattuor milia
excurrit.

632. At uniuersa prouincia habet conuentus septem:
Carthaginensem, Tarraconensem, Caesaraugustanum, Cluniensem,
Asturum, Lucensem, Bracarum, ciuitates uero, praeter insulas
atque aliis contributas, ducentas nonaginta quattuor tota
complexiorie dinumerat. Tenditur autem per longitudinem, quantum
Agrippa dinumerat, milibus quadringentis septuaginta quinque,
latitudine ducentis uiginti quattuor, cum fines Carthaginem usque
protenderet. Quae opinio Agrippae non exiguum admittit errorem.

633. Nam Hispania omnis citerior a Pyrenaeo in Castulonis finem
per sescenta septem milia longitudinem protrahit, cuius ora paulo
amplior aestimatur; latitudo autem a Tarracone ad litus
Oiarsonis trecentis septem milibus inuenitur a radicibus
Pyrenaei, ubi utriusque macis propinquitate concluditur, nam
paulatim diffusior <tantundem et amplius, qua confinis est
Hispania ulterior> adicit in latitudinis excrementum.

634. Idem igitur Pyrenaeus ex alio latere Galliarum finibus
admouetur, a cuius radicibus quicquid interiacet usque Rhenum et
item inter Oceanum et montem Gebennam et Iures Gallicis
regionibus attributum. Narbonensis autem prouincia appellatur,
quae interno mari alluitur; haec Bracata antea dicebatur, quae ab
Italia iugis Alpium atque amne Varo discernitur, cuius
longitudo, sicut Agrippa dimensus, trecenta septuaginta milia
passuum, latitudo autem ducenta quadraginta octo.

635. In hac prouincia Rhodanus fluuius ex Alpibus ueniens per
Lemannum lacum meat et causas fertilitatis importat terrae
germinibus ac fetubus. Cuius ora diuersis nominibus appellata;
nam Hispaniense unum, alterum Metapinum, tertium, quo plenior
meat, Massilioticum nuncupatur. Provincia uiris, oppidis,
frugibus memoranda unoque transcurrenda piaculo, quod illic fas
fuerat hostias humani generis immolare.

636. Sed post Alpium montes, qua facies prominentis naturae
ortiui solis illuminatione perfunditur, inchoat ac descendit
Italia, longe ante alias omnes laudibus ueterum in urbis Romae
gratia praedicanda.

637. Cuius principium Ligures tenent, dehincque ubertatem soli
sacrata occupauit Etruria regio, tam indigetis Aeneae foedere
quam remediorum origine atque ipsius Tagetis exaratione
celebrata. Vmbri mox Latiumque atque ostia Tiberina, dehincque
ipsa caput gentium Roma, armis, uiris, sacrisque, quamdiu uiguit,
caeli uestri laudibus conferenda; haec a mari sedecim passuum
milibus disparatur. Dehinc litus in Vulscorum nomen sortemque
concessit;

638. mox Campania Picentesque ac Lucanum latus Bryttiumque
coniungitur; cuius promuntorium in meridiem austrumque respectans
in mare procurrit laeuaque ala interioris sinus fluenta
complectitur, ut, si a primis Alpibus dextrum latus et prolixi
montis bracchium contempleris prominentias utrimque componens,
theatrum quoddam spectare uidearis undarum. Lunata quippe et
quodam hemicyclio in promuntorium memoratum circumfertur Italia;
denique ab ipsis Gadibus, qua se fauces freti interfluentis
aperiunt, in Bryttium sinum, qui est primus Europae, emissa mania
conquiescunt.

639. Interior uero tellus, quae in superum mare Boreamque
perfertur, Graeciae ora, Sallentinis, Pediculis, Apulis,
Paelignis, Istris, Liburnis et ceteris populis obscurioribus
habitatur. Laeuorsum quoque se flectit et item duobus
promuntoriis peltae Amazonicae formam reddit, dextero cornu
Leucopetram tendens, laeuo Lacinium. Vnde cum longa sit ab
Alpibus Praetoriae Augustae per urbem, Capuam et Regium oppidum,
absque recuruo flexu decies centena et uiginti milia passuum,
nusquam uero trecenta milia latitudo eius excedit. A solo igitur
Italico Liburnia Istriaque discretae sunt centenis milibus
passuum, quod ab Epiro et Illyrico quinquaginta, ab Africa intra
ducenta milia, ut Varro commemorat, ab Sardinia centum uiginti, a
Sicilia mille quingentis, a Corcyra minus octoginta milia, ab
Issa quinquaginta.

640. Verum omnis Italiae circuitus tenditur uicies centena
quadraginta nouem milia; eius umbiculus in agro dicitur Reatino.
Angustior plurimum est ad portum quem Hannibalis castra dicunt,
nam uix ibi quadraginta milibus lata est. Verum Italia etiam Pado
flumine memoranda, quem Graecia dixit Eridanum. Hunc amnem mons
Vesulus inter montes Alpium elatior gignit fonte mirabili, qui in
Ligurum finibus flumen creat ac dehinc fluuius mersus in pepita
telluris in parte agri Vibonensis emergit. Canis ortu diffusior;
nam solutis Alpium niuibus, flagrantia solis aestiui, exuberat
ultra gurgitis ripas nullique gloriae nobilium amnium cedens,
triginta receptis fluminibus, Adriaticum mare magna opimus
granditate perfundit.

641. Cetera Italiae memoranda nec poetae tacent, ut Scyllaeum
oppidum cum Crateide flumine, quae Scyllae mater fuit,
Charybdisque uoraginem ac uertiginem tortuosam, Paestana rosaria,
scopulos Sirenarum, hinc Campaniae amoenis<simae> antiquitus
munera, Phlegraei dehinc campi habitatioque Circeia Terracina,
prius insula, nunc coniuncta, Reginique ab Sicilia continenti
separati, eaque in compensationem conexae telluris in insulam
relegata, Formiae etiam Laestrygonum habitatione famosae.

642. Hoc loco possem etiam urbium percurrere conditores, ut a
Iano Ianiculum, a Saturno Latium, a Danae Ardeam, ab Hercule
Pompeios, cum boum pompam duceret Hiberorum. Ex cuius laboribus
in Liguria campi Lapidarli sunt appellati, quod eodem dimicante
saxis ferunt pluisse caelum. Idem etiam Ionio nomen dedit, nam
Ionem, Autocli filiam, obsidentem uias latrocinaliter interemit.
Iapygas Iapyx, Daedati filius, condidit, Coram Dardanus,
Agyllinam Pelasgi, Tibur Catillus, praefectus classis Euandriae.
Parthenope dieta ab Sirenis sepulchro hoc nomine uocitatae, quae
nunc Neapolis appellatur. Praeneste ab Vlixis nepote Praeneste,
licet alii uelint Caeculum conditorem, quem pignus asserunt
fuisse flammarum. Arpos et Beneuentum Diomedes, Patauium Antenor,
Pylii Metapontum condidere. Sed nihili mea interest origines
urbium perscrutari.

643. Nunc quoniam continentis terrae limes interfluentis freti
coercitione distinguitur, non alienum est inter fluenta
emergentes terras quae, quod in salo sint, insulae uocitantur,
praesertimque nobiles commonere, neque enim morosa debet esse
percursio. Transeo itaque Pityussas a silua pinea memoratas, quae
nunc Ebusus appellatur, in confinio Carthaginis Nouae, Baleares
autem duri, Colubrariam et quas Gymnasias Graeci dicunt, uel
Caprariam naufragalem. In Galliae quoque ora in Rhodani ostio
Metina, mox quae Blascorum uocatur, et tres Stoechades, quarum
haec sunt nomina singularum: Prote, Mese, <quae et> Pomponiana,
tenia Hypaea, ceterasque exiguas aduersum Antipolim.

644. In Ligustico autem mari est Corsica, quam Graeci Cyrnon
appellauere, longa centum quinquaginta milibus passuum, lata
quinquaginta. Circuitus eius omnis distenditur milibus trecentis
uiginti quinque; habet ciuitates triginta tres. Citra autem est
Oglasa, infra in sexagesimo Corsicae Planasia, fallax nauigantium
mentiensque propinquitas; Vrgo item et Capraria, quam Aegilion
Graeci dixerunt; item Igilium, Dianium; item Columbaria, Venaria.
Item ultra Tiberina ostia in Antiano Palmaria, Sinonia et in
Formiano Pontiae, Pandateria, Prochyta, ab <Aeneae nauium
statione> Aenaria, Inarime a Graecis dicta, Pithecusa et Megaris
etiam in Neapolitano. A Surrento in octauo miliario Capreae; item
Leucothea.

645. Iam Africum mare spectans a Corsica in octauo Sardinia est;
in quo angusto freto sunt paruae insulae quae Cuniculariae
perhibentur, item Phitonis et Fossae. Verum Sardinia a Sardo
filio Herculis appellata habet formam humanae plantae; denique
Sandaliotes est appellata et Ichnusa, quod utrumque uestigii
formam significat. Verum ab oriente centum octoginta octo milibus
patet, ab occidente centum septuaginta quinque, a meridie
septuaginta septem, a septentrione centum uiginti quinque
[milia]. Habet a Gorditano promuntorio insulas duas quae Herculis
memorantur, a Sulcensi Enosim, a Caralitano Ficariam Galatamque.
Quidam item non longe Leberidas dicunt et Callode et Heras
Lutra. Contra Paestanum Leucasia est a Sirene ibi sepulta
nominata; contra Veliam Oenotrides; contra Vibonem Ithacesiae, ab
Vlixis specula dictae.

646. Hinc Sicilia memoranda, quae a Thucydide Sicania, a multis
Trinacria perhibetur; Sicania a Sicano rege, qui cum Hiberica
manu in eandem terram ante bella Troiana peruenit; dehinc Siculus
Neptuni filius, a quo nomen eidem commodatum. Nam Trinacria,
quod tribus promuntoriis triangula censeatur; quippe unum, quod a
Pachyno in Peloponnesum in meridiem uersum spectat,
quadringentis quadraginta milibus a Graecia disparatur. Pelorias
autem occasum Italiamque inspicit, quae freto mille quingentorum
passuum separatur; Lilybaeum Africae fines uidet in centum
octoginta milibus. Ipsa autem promuntoria inter se terreno
itinere disparantur sic: a Peloro Pachynum milia centum
septuaginta sex, inde Lilybaeum ducenta, inde Pelorum centum
quadraginta tria.

647. Coloniae in Sicilia quinque, urbes sexaginta tres, fluuii
fontesque quamplures ac montis Aetnae miracula noctibus totis
uomentis incendia, cuius crater stadiis uiginti patens fauilla
Tauromenium Catinamque respergit, magno strepitu mugiens et
immensos fragores intonans obluctatione flammarum.

648. In Siculo etiam freto insulas esse non dubium est; Africam
uersus Gaulos, Melita a Camarina in milibus octoginta octo, a
Lilybaeo in centum tredecim, Cossyra, Hieronnesos, Caene,
Lepadusa, Aethusa, quam alii Aegusam dixere, et ceterae. Sunt
aliae citra Siciliam: ex aduerso Metauri amnis in uicesimo quinto
ab Italia septem Aeoliae, appellatae a nostris Vulcaniae, cum
diuersis nominibus prima dicitur Lipara, secunda Therasia, tertia
Strongyle, in qua Aeolus regnasse fertur et e fiamma in proximo
prorumpente uel eius fumo qui uentus flaturus esset intellexisse,
quod hodieque eius loci incolas certum est praesentire. Quarta
uero insula est Didyme, quinta Ericusa, sexta Phoenicusa, ultima
Euonymos.

649. Hic primus Europae sinus; <a Locris uero, unde litus>
Ausonii macis patet nonaginta sex milibus inque tres sinus abit,
Italiae frons incipit, quae Magna Graecia appellata, ubi amnium
et oppidorum copia, ac tunc portus qui Hannibalis Castra
dicuntur, ubi latitudo Italiae quadraginta solis milibus
aestimatur.

650. Dehinc a Lacinio promuntorio secundus incipit sinus Europae
magno ambitu flexus et Acroceraunio Epiri terminatur promuntorio,
a quo abest octoginta quinque milibus oppidum Crotona. Exhinc
praeter oppida sinusque quamplures in mare Italia plurimum
pergens in Hydruntum urbem uenit, ubi superum inferumque mare
decem nouem milibus disparatur, unde in Graeciam breuissimus
transitus. Ac dehinc Italia per populos, sinus, urbes, fluuios,
montes barbarosque quamplures ducitur in fines Illyrici, cuius a
flurnine Arsia ad flumen Drinium longitudo pergit quingenta
quinque milia, a Drinio ad promuntorium Acroceraunium centum
septuaginta quinque milia. Ora Illyrici habet insulas ultra
mille.

651. Tertius autem Europae sinus Acrocerauniis inchoans montibus
Hellesponto terminatur ac sinus habet decem nouem prouinciasque
quamplures. Nam ibi sunt Epirus, Acarnania, Aetolia, Phocis,
Locris, Achaia, Messenia, [Laconia] Laconica, Argolis, Megaris,
Attice, Boeotia. Item ab alio latere alioque mari Phocis et
Locris, Doris, Phtiotis, Thessalia, Magnesia, Macedonia, Thracia,
Graecia omnis. Epiros autem incipit a Cerauniis montibus, in qua
primi Chaones, a quibus dicta Chaonia. Deinde mons Pindus
Dryopesque Molossique Dodonaei, Iouis fano inclito celebrati. A
tergo inter ceteros populos Ponto iunguntur Moesia ac Maedia;
Thraces usque ad Pontum. Rhodopae mox et Haemi uidetur
excelsitas. Tunc colonia Buthrotum; Ambracius sinus faucibus
angustis aequor accipiens, in quod defertur amnis Acheron
infernae fabulae horrore famosus. Post aliquot gentes etiam
Actium colonia cum Apollinis tempio, ex quo ipsi quoque deo
additum cognomentum, ciuitasque Nicopolitana; egressos sinu
Ambracio in Ionium excipit diuersitas populorum Aetolique, apud
quos inter ceteras urbes oppidum in confinio maris nomine
Calydon, Diomedis Tydeique progeneratione notissimum. Dehinc
influens sinus Aetoliam ac Peloponnesum diuidit; mox in Acarnania
Aracynthus, in Aetolia <...>. Ozolae, apud quos oppidum Œanthe,
in quo portus Apollinis. Tunc deinde in Phocidis campis oppidum
Cirra, portus Chalaeon, a quo in septem milibus passuum introrsus
oppidum Delphos sub monte Parnasso, clarum oraculis Apollinis;
fons ibi Castalius, deinde in intimo sinu angulus Boeotiae montem
Heliconem iuxta.

652. Peloponnesus paene insula inter duo maria Aegaeum et Ionium
angulosos recessus obducens, in circuitu habens quingenta
sexaginta tria milia passuum et per sinus paene tantundem.
Angustiae, unde procedit, Isthmos appellatur. In quinque milibus
passuum diuersa maria utrimque collidunt ac latera meatus
arradunt. In medio hoc intervallo quod Isthmon appellavi colonia
est Corinthus, sexagenis ab utroque litore stadiis, a summa arce
quae dicitur Acrocorinthos utrumque mare prospectans. Ab Isthmo
autem Achaiae prouinciae nomen incipit, quae ante Aegialos
uocabatur propter urbes in litore per ordinem constitutas; ibi
quamplures sinus, portus, montes, urbes et populi.

653. Ab ipsius Isthmi angustiis Hellas incipit, a nostris Graecia
edicta. In ea prima Attice, antiquitus Acte uocata, contingit
Isthmum Megaritana sui parte, in ora autem portus Schoenos,
Scironia saxa [uiginti] sex longitudine, <Piraeeus et Phalera
portus> quinque milium passuum muro recedentibus Athenis
<iuncti>. Atque Attica <...>. Fontes ibi multi, inter quos
Callirhoe praedicatur. Nec Athenis cedunt <Thebae> Boeotiae, in
quis Epicrane, Arethusa, Hippocrene, Aganippe, Gargaphie.

654. Post oppida, montes populosque quamplures sequitur Haemonia,
cuius a tergo mons Œta, eaque etiam Thessalia nuncupatur. Ibi
natus rex nomine Graecus, a quo Graecia dicta; ibi Hellen, a quo
Hellenes appellati. In Thessalia montes notissimi Olympus,
Pierus, Ossa, cuius ex aduerso Pindus et Othrys, Lapitharum
sedes, occasum uerticibus intuentes; nam ortum Pelius uidet. Hi
omnes montes theatrali more curuantur, ante quos septuaginta
quinque urbes sunt memorandae. Thessaliae uicina Magnesia, cuius
fons est Libethris poetici haustus nomine celebratus. Longitudo
Thessaliae habet milia quadringenta nonaginta, latitudo ducenta
nonaginta septem.

655. Macedonia postea centum quinquaginta populorum maximis
regibus incita praesertimque Alexandro; qui Philippo cum natus
crederetur, eius mater Olympias dracone eum conceptum esse
memorabat. Victor orbis, nam easdem peragrationis et uictoriae
metas habuit quas Liber et Hercules. Haec tamen Macedonia populos
qui Edonii dicebantur totamque Mygdoniam, Pieriam Emathiamque
recepit in nomen. Haec in Thracium limitem terminum ducit.
Meridiana Epirotis limitatur, a uespera a Dardanis et Illyriis, a
septentrione Pelagonia ac Paeonia: inter ipsam et Thraciam amnis
Strymon pro limite est, ab Haemi montis uertice defluens. In ea
Rhodope, quem Mygdonium asserunt montem, et Athos abscissus a
continenti Xerxe uiribus utente Persarum <...> et Orestidem
terram, ab Orestis et Hermiones filio quam uocitari non dubium
est. Ibi Phlegra, nunc ciuitas, tunc Gigantum proeliorumque
immanium temeritate famosa; <Athamania deinde montium proceritate
conspicua,> quae sola etiam diluuio mundi asseritur non operta,
quod utique praestitit montium celsitudo.

656. Sequitur Thracia, cuius incolae barbari habent appetitum
maximum mortis, et qui a dextera parte Strymonis degunt Bessi et
Denseletae usque Mestum amnem, qui Pangaeum ambit. Nam Hebrum
Odrysiae niues complent, qui inter diuersos barbaros fluens etiam
Ciconas perluit, quorum confinio Haemus sex milibus passuum
cacumen extollens uicinia perflatur astrorum. Cuius item terga
diuersae gentes tenent, inter quas Getae, Sarmatae, Scythae.
Dehinc Pontum Sithonia gens habet, quae gloriam Orphei progeniti
uatis perfectione sortita est, nam in †Spertio† promuntorio ille
uitam aut sacris impendit aut fidibus.

657. Mox regio Maronea ac Tyrida oppidum, in quo equi Diomediaci
stabulati. Circa eum <locum> Abdera, cui constructae Diomedis
soror suum nomen ascripsit, quod oppidum Democriti physici ortu
potius decoratum. Eandem Thraciam Polydori sepulchro signatam nec
poetae praetereunt. Illic promuntorium Ceras Chryseon Byzantio
oppido celebratum, quod a Dyrrachio septingentis undecim milibus
distat; eo enim interstitio a se utraque mania recesserunt, id
est Adrias et Propontis. Illic Hellespontus angustior per stadia
septem ab Europa Asiam diuidit.

658. Hic quoque duae ciuitates, quarum una, id est Sestos,
Europae est, Abydos Asiae. Deinde promuntoria contraria:
<Mastusia> Cherronesi, in quo terminatur Europae sinus tertius et
Asia Sigeum, in quo Cynossema dicitur locus Hecubae sepulchro
tumulatus. In confinio insula Tenedos, a qua usque in Chium
diffusior sinus interiacet, cuius dexterior Antandrus.
Exiguissima insularum denique nauigantibus caprae similitudine
diuulgatur, ab eaque Aegaeum pelagus appellatur. Sed in Corcyrae
Phalario promuntorio effigiem nauis scopulus imitatur, in quem
Vlixis nauem uersam fabulosa confinxit antiquitas.

659. Iam Creta centum urbibus opulenta inter ortum occasumque
porrigitur, cui nomen suum Hesperidis filia, nympharum pulchra,
concessit aut Curetum rex Cretes, a quo Creta Aeria primo, mox
Curetis nuncupata; deinde propter caeli temperiem Macaronesos est
appellata. Haec in longitudinem tenditur milibus ducentis
septuaginta; latitudo quinquaginta malia non excedit. Circuitus
omnis quingentis octoginta octo milibus patet montibus Idaeo et
Dictynnaeo sublimibus. Euboea uero a Boeotiae continenti ita
modico Euripo interfluente discernitur, ut plerumque ponte
iungatur. Duobus promuntoriis, ad Atticam uersum Geraesto et ad
Hellespontum Caphereo, decoratur. Huius latitudo ultra secundum
miliarium, intra quadragesimum contrahitur; longitudo uero totius
[Boeotiae] ab Attica usque Thessaliam centum quinquaginta
milibus numeratur; circumferentia uero trecentis sexaginta
quinque milibus explicata. Huius oppidum Chalcida ex aduerso
Aulis et Carystos marmore fluctibus concolora.

660. In Myrtoo autem mari Cyclades, quarum notiores Delos et
Antandros; quae nomina a circulata ordinatione sortitae. Item
Sporades, quarum Naxos Homeri sepulchro memoranda, aliaeque
quamplures per septingenta longitudinem et per ducenta
latitudinem ducunt. Inter Cherronesum et Samothracen quaedam loca
uasta nuncque barbarica.

661. Quartus uero e magnis Europae sinus ab Hellesponto incipiens
Maeotis ostio terminatur, nam uastum mare inter Europam et Asiam
in angustias septem stadiorum interfluens coartatur, quas
angustias Hellespontum dicunt; hac Xerxes Persidis rex aggregatis
nauibus ponteque constructo exercitum duxit. Verum haec
angustiora quadam interrivatione per octoginta sex milia
distenduntur, ac rursum diffunditur mare latissimum iterumque
contrahitur; sed maris illa diffusio Propontis dicitur,
secundaeque angustiae Bosporos appellantur, quae quingentis
passibus patent. Item hac Darius, Xerxis pater, copias ponte
transmisit. Cuius ab Hellesponto longitudo ducentis triginta
nouem milibus inuenitur.

662. Deinde Scythicus diffusi macis sinus, in quo medio Maeotis
ostio iungitur lacus; Cimmerius Bosphoros id os uocatur. Is
duobus milibus et quingentis passibus latus; inter duos Bosporos,
id est Cimmerium et Thracium [latus], interpatent milia
quingenta. Circuitus uero totius Ponti uicies semel quinquaginta
milibus, ut Varro quoque non reticet, qui adicit Europae totius
longitudinem habere sexagies ter triginta septem milia passusque
quingentos. Hister fluuius, ortus in Germania de cacumine montis
Abnouae, sexaginta amnes absumens etiam Danuuius uocitatur.

663. Dehinc litus Scythicum confertum multiplici diuersitate
barbarica; nam illic Getae, Daci, Sarmatae, Hamaxobii,
Trogodytae, Alani, Germani. Omnis tractus ab Histro ad Oceanum
bis decies centum milium passuum est, in latitudinem milibus
quadringentis usque ad Sarmatiae solitudines. Nec procul fluuius,
lacus, oppidum, sub uno cuncta nomine Borysthenes; propter
Achillis insula eius sepulchro celebrata. Introrsus degunt
Auchetae, apud quos Hypanis nascitur, et Neuri, apud quos
Borysthenes, Geloni, Agathyrsi, Anthropophagi et a tergo eorum
Arimaspi; tunc Riphaei montes et regio caligantibus tenebris
inumbrata.

664. Post eosdem montes trans Aquilonem Hyperborei, apud quos
mundi axis continua rotatione torquetur, gens moribus,
prolixitate uitae, deorum cultu, aeris clementia, semestri die,
fine etiam habitationis humanae praedicanda. Verum Sarmatiae,
Scythiae, Tauricae tractus in longitudine habet milia nongenta
octoginta, latitudine septingenta decem. Iam nihil in Europa
aestimo memorandum, quoniam et Hyperboreos sibi Asia uindicauit.

665. Si autem laeuorsum post Riphaeos montes redeas per Oceani
septentrionalis tractus, te denuo per Germaniae Galliarumque et
Hiberos populos in Gaditanum ostium reuocabis. Arimphaei quippe
iam in Asia constituti parilem Hyperboreis uitam degunt cunctis
gentibus venerandi, ut ad eos uelut ad quoddam asylum confugiant
metuentes. Vltra hos Cimmerii et Amazones ad Caspium mare, quod
in confinio ortus aestiui Scythicum perrumpit Oceanum. Post
prolixa terrarum et Hyrcania reperitur.

666. Ceterum in Atlanticum litus Oceani remeantes per Aquitaniam
extremam extremaque Europae in Britanniam reuertuntur, quae
insula iacet inter septentrionem et occasum longa milibus
octingentis, lata trecentis; circuitus tricies octies et uiginti
quinque milia tenet. In uicino eius silua Calidonia insulaeque
quamplures, inter quas Orcades quadraginta paene iunctae; item
Electrides, in quibus electrum gignitur. Sed ultima omnium Tyle,
in qua solstitiali tempore continuus dies brumalique nox perennis
exigitur, ultra quam nauigatione unius diei mare concretum est.
Sed infra confinis est Galliae Hispaniaeque, quibus, nisi Oceani
Atlantici prohiberet irruptio, Africa misceretur, nam Baelonensis
Baeticae ciuitas triginta tribus milibus a Tingi oppido
disparatur, quae colonia est Mauretaniae Caesariensis; huius
auctor oppidi Antaeus dicitur.

667. Africa uero ac Libya dicta ab Afro, Libyis Herculis filio.
In confinio est Lixos colonia, in qua regia Antaei luctamenque
cum Hercule celebratur, et Hesperidum horti. Illic aestuarium
flexuosum, quem draconem uigilem rumor uetustatis allusit. Nec
longe mons Atlas de gremio cacumen proferens harenarum; hunc
incolae Addirim uocant. Is usque in confinia lunaris circuli
euectus ultra nubium potestatem. Qua ab occasus parte litora
prospectat Oceani, nemorosus, fontibus scatens, sed rupibus
infecundus; qua uero Africam spectat, opimus omnis. Arbores
praeterea gignit cupressi similes, odore tamen graues, quae lanam
obducunt instar serici pretiosam. Per diem silet, nocte et
ignibus micat et tibiis, fistula, cymbalis tympanisque percrepat
Satyris Aegipanisque bacchantibus.

668. Vltra ipsum ad occasiuum litus per quadringenta nonaginta
sex milia saltus feris Libycis occupati. Nec plurimum distant
septem montes qui paritate cacuminis Fratres sunt appellati sed
elephantorum pieni ac sunt ultra prouinciam Tingitanam, cuius
longitudo centum septuaginta milium est. Item Siga oppidum e
regione Malacam urbem Hispaniae contemplatur. In litore quoque
Cartenna maiusque oppidum Caesarea; item Icosium aeque colonia;
item Rusguniae et Rusuccuru, Saldae etiam ceteraeque ciuitates
atque Igilgili, Tubusuptu. Flumen uero Ampsaga abest a Caesarea
trecentis uiginti duobus milibus.

669. Vtriusque Mauretaniae longitudo decies triginta octo milia,
latitudo quadringenta sexaginta septem. Ab Ampsaga Numidia est,
<Masinissae> nomine celebrata; Numidae Nomades dicti. Cuius in
mediterraneis colonia Cirta, interius Sicca atque Bulla Regia; in
ora uero litoris Hippos Regius ac Tabraca; interius Zeugitana
regio, <et> quae proprie uocatur Africa; habet haec tria
promuntoria: <Candidum>, Apollinis aduersum Sardiniam, Mercurii
respectans Siciliam, quae in altum procurrentia duos efficiunt
sinus <...> ab Hippone Diarrhyto. Deinde promuntorium Apollinis
et in alio sinu Utica Catonis morte memoranda, flumen Bagrada ac
propinqua Carthago, inclita pridem armis, nunc felicitate
reuerenda; demum Maxula, Carpi, Missua Clypeaque in promuntorio
Mercurii; item Curubis, Neapolis.

670. Mox alia distinctio: Libyphoenices uocantur qui Byzacium
incolunt, quae regio ducentis quinquaginta milibus passuum
circuitur. Cuius satio centesimo messis incremento feneratur. Hic
oppida Pupput, Hadrumetum, Leptis, Ruspae, Thapsus, Thenae,
Aues, Macomades, Tacape, Sabrata contingens Syrtim minorem, ad
quam Numidiae et Africae ab Ampsaga longitudo fit milia quingenta
octoginta, latitudo ducenta.

671. Tertius sinus diuiditur in geminos duarum Syrtium recessus,
uadoso ac reciproco mari. Sed minor Syrtis a Carthagine abest
trecentis milibus; ad maiorem uero per deserta pergitur quae
serpentibus diuersis ac feris habitantur. Post haec Garamantes;
super hos fuere Psylli; in deflexu ciuitas Œensis et Leptis
magna; inde Syrtis maior circuitu sescentorum uiginti quinque
milium; tunc Cyrenaica regio.

672. Eadem est Pentapolitana Hammonis oraculo memorata, quod a
Cyrenis abest quadringenta milia passuum. Vrbes maxime ibi
quinque: Berenice, Arsinoe, Ptolomaide, Apollonia ipsaque Cyrene.
Berenice autem in extrema Syrtis cornu, ubi Hesperidum horti,
fluuius Leton, lucus sacer, abest a Lepti trecentis septuaginta
quinque milibus. Ab ea Arsinoe quadraginta tribus milibus, et
deinceps Ptolomais uiginti duobus proculque Catabathmon et
Marmarides et in ora Syrtis Nasamones. Deinde Mareotis
†Maretonium†. Inde Apis Aegypti locus, a quo Paraetonium in
sexaginta duobus milibus; inde Alexandriam ducenta milia. Totius
autem Africae a mari Atlantico <longitudo> cum inferiore Aegypto
tricies quadraginta milia, ab Oceano ad Carthaginem Magnani
undecies milies; ab ea Canopum Nili proximum ostium sedecies
milies octoginta octo milia.

673. Interior autem Africa ad meridiem uersus interuenientibus
desertis habet Leucoe Aethiopes, Nigritas et ceteros monstruosae
nouitatis, post quos solitudines fugiendae ad orientem uersus;
fluuius Niger eius cuius Nilus est prorsus naturae. Inter
solitudines degunt Atlantes, qui neque ulla inter se nomina
habent et Soli imprecantur, quod eos cum messibus semper amburat;
hi numquam somniare uidentur.

674. Trogodytae in specubus manent uescunturque serpentibus
striduntque potius quam loquuntur. Garamantes uulgo feminis sine
matrimonio sociantur; Augilae inferos colunt; Gamphasantes nudi
et imbelles externis numquam miscentur. Blemmyae sine capite sunt
atque os et oculos in pectore gerunt. Satyri hominum nihil
habent nisi faciem; Aegipanes quales pinguntur existunt;
Himantopodes debilitate pedum serpunt potius quam incedunt.
Pharusi comites Herculis fuere. Post hos finis est Africae.

675. Aegyptus dehinc, hoc est Asiae caput. Quae una ab ostio
Canopi ad ostium Ponti habet uicies sexies centena triginta octo
milia passuum, ab ore autem Ponti ad os Maeotis sedecies centena
septuaginta quinque milia passuum. Verum Aegyptus introrsum ad
meridiem tendit, donec a tergo Aethiopes obuersentur, cuius
inferiorem situm Nilus dextra laeuaque diuisus amplectitur, ut
Aegyptum Nili possis insulam uocitare, nam ab ambito
circumfluentis amnis etiam deltae litterae figuram creditur
detinere. Sed a principio fissurae ipsius fluuialis ad Canopicum
ostium milia centum quadraginta sex, <ad Pelusiacum centum
quinquaginta sex>.

676. Summa autem eius pars contermina Aethiopiae multas oppidorum
praefecturas habet quas nomus uocant, inter quas Menelaiten,
Alexandriae regionem, item Libyae Mareotin. Heracleopolis autem
insula Nili est, in qua oppidum Herculis, Arsinoita et Memphita,
quae ad summum Delta perueniunt. Nilus autem ipse incertis ortus
fontibus creditur, cum Iuba rex eum a monte inferioris
Mauretaniae de lacu Nilide oriri significet, quod animalibus
isdem et argumentis feturae parilis approbatur. In omni autem
Delta Nili oppida ducenta quinquaginta fuisse Artemidorus
attestatur. In litore tamen Aegyptii maris praestantior urbium
Alexandria constituta, ab Alexandro Magno condita, a Canopico
ostio in duodecim milibus passuum, iuxta lacum Mareoticum, qui
quamplures insulas habet traiectusque quadringentos, cuius tam
longitudo quam etiam latitudo centena quinquagena milia passuum
tenent.

677. Vnde ultra Pelusiacum ostium Arabia est ad Rubrum pertinens
mare, quod Erythraeum ab Erythra rege, Persei et Andromedae
filio, uocitatum. A colore etiam dictum Rubrum; nam fons est in
litore, quem cum greges biberint, in rubrum colorem incipiunt
mutare lanas. Huius maris oppidum Arsinoe.

678. Verum Arabia tenditur usque odoriferam ac diuitem terram,
sed iuxta est Syria multis distincta nominibus, nam et Palaestina
est qua contingit Arabiam et Iudaea et Phoenicia et quantum
interior habetur Damascene, in meridiem uergens Babylonia, ex
eadem Mesopotamia inter Euphraten et Tigrin, qua transit Taurum
montem Sophene, citra uero eam Commagene et ultra Armeniam
<Adiabene> [et] Assyria antea dieta, et ubi Ciliciam <attingit
Antiochia. Longitudo eius inter Ciliciam> et Arabiam quadringenta
milia passuum, latitudo autem a Seleucia ad oppidum Euphratis
Zeugma centum septuaginta quinque milia.

679. Ostracine Arabia finitur, a Pelusio sexaginta sex milibus
passuum. Apollonia Palaestina <...> per centum octoginta octo
milia passuum procedens; supra Idumaeam et Samariam Iudaea longe
lateque funditur. Pars eius Syriae iuncta Galilaea uocatur, a
ceteris eius partibus Iordane amne discreta, qui fluuius oritur
de fonte Paneade <...> secunda elatio Iudaeae ab Hierosolymis, in
quo latere est fons Callirhoe. Ab occidente Esseni, qui sine
concubitu et cunctis cupiditatibus uiuunt. Hinc aliquanto
interius Masada castellum, in quo Iudaeae finis est; iungitur
Decapolis dicta a numero ciuitatum.

680. Redeuntibus ad oram Phoeniciae colonia Ptolemais; a tergo
Libanus et Antilibanus montes, et interiacentibus campis Bargylus
item mons sedet; item Syria desinente inter oppida Phoeniciae
Antiochia, quae Oronte amne diuiditur. Super eam mons nomine
Casius, cuius altitudo quarta uigilia solem per tenebras uidet.

681. In Syria fluuius Euphrates nascitur a monte qui uocatur
Capotes; ibi quoque Marsyas alius amnis. Inter Syriam et Parthiam
oppidum Palmyra moxque Euphrates fluuius, cuius decem dierum
nauigatione in ipsam Seleuciam, Parthorum urbem maximam,
peruenitur. Sed scissus Euphrates laeuorsum in Mesopotamiam uadit
et Tigridi infunditur, dextro autem meato Babyloniam petit, quae
Chaldaeae caput est.

682. Sed redeundum ad oram Syriae, cui confinis est Cilicia, in
qua oppidum Veneris et Cypros insula, fluuius Paradisus. Ciliciae
Pamphylia sociatur, cuius ultima Phaselis; dehincque Lycaonia in
Asiaticam iurisdictionem uersa, quae ab illa parte, qua Galatiae
contermina est, habet ciuitates quattuordecim.

683. Verum Pamphyliae iuncta Lycia, a qua incipit mons Taurus
paene † mediatenus orbis conscius, quem peragraret † nisi mania
restitissent. Quae aliquando flexuosus euadit et in Riphaeorum
montium iuga sub nominum diuersitate protenditur, nam inter
cetera nomina idem Niphates est, Caucasus et Sarpedon; Portarum
etiam nomine censetur et alibi Armeniae, alibi Caspiae; et idem
Hyrcanus, Coraxicus, Scythicus, Ceraunius appellatur.

684. In Lycia alius mons Chimaera noctibus flagrans. Haec habuit
oppida septuaginta, nunc triginta sex sunt. Telmesus oppidum
dicitur quo finitur. Hinc Asiaticum siue Carpathium mare et quae
proprie uocatur Asia, quae ab <Agrippa in duas partes diuisa est;
quarum una inclusa ab> oriente Phrygia et Lycaonia, a
septentrione Paphlagonia est. Huius longitudo quadringenta
septuaginta milia passuum, latitudo trecenta.

685. Armenia altera ab oriente, <Phrygia ab occidente,> a
septentrione Pontica. In proximo Caria est, mox Ionia et ultra
Aeolis † redi †. In Phrygia Celaenae antea, in Apamiam
commutatae; illic Marsyas et natus et occidit et fluuio nomen
dedit et cum Apolline decertauit. Denique pars eius Aulocrene
uocitatur, unde Maeander amnis exoritur.

686. Phrygia Troadi imminet; ab aquilone Galatiae, a meridie
Lycaoniae, Pisidiae, Mygdoniae confinis est, ab oriente Lyciae, a
septentrione Mysiae, Cariae. Dehinc Tmolus croco florens
amnisque Pactolus. Ioniae Miletos caput; ibi etiam Colophon
oraculo Clarii Apollinis celebrata. Maconiae principium Sipylus,
Smyrna etiam Homero notissima, quam circumfluit Meles fluuius;
nam Smyrnaeos campos Hermus intersecat, qui ortus Dorylao
Phrygiam Cariamque dispescit. Iuxta Ilium sepulchrum Memnonis
iacet. Supra Troadem in mediterraneo Teuthrania est, quae regio
Moesorum fuit, ciuitas uero Teuthrania Caico flumine alluitur;
ibi inter omnes Asiae ciuitates Pergamum clarius.

687. Nam Bithynia initium Ponti est et ab ortu Thraciae aduersa a
Sagari flumine <fines> primos habet. Qui fluuius alii fluuio
Gallo miscetur, a quo Galli dicuntur, ministri Matris deum. Haec
et Bebrycia et Mygdonia dicta est, a Bithyno rege Bithynia. In ea
ciuitas Prusias, quam Hylas inundat lacus, quo puer eiusdem
nominis dicitur interceptus. Ibi Libyssa locus, Nicomediae
proximus; in eo sepulchrum Hannibalis memoratur.

688. Dehinc Ponti ora; post fauces Bospori et amnem Rhesum
Sagarimque sinus Mariandyni, in quo Heraclea ciuitas, portus
Acone, ubi herba ueneni aconitum procreatur, specus Acherusius,
qui mergitur in profunda telluris.

689. Inde Paphlagonia, ubi a tergo Galatia est. Sed hic Enetosa
etiam ciuitas, a cuius ciuibus in Italia ortos Venetos asserunt.
Ibi promuntorium Carambis, quod a Ponti ostio abest milibus
passuum ducentis uiginti, tantundem a Cimmeriis. Ibi etiam mons
Cytorus et ciuitas Eupatoria, quam Mithridates fecerat, sed eo
uicto Pompeiopolis appellata.

690. Cappadocia autem introuersus recedit, quae laeuorsum ambas
Armenias Commagenenque transcurrit, dextrorsum plurimos Asiae
populos ambiens. Ad iuga Tauri succrescit in ortu, praeterit
Lycaoniam, Pisidiam, Ciliciam, super tractum Syriae means
Antiochiae, panem in † Sistiam † pertendens. Ab Armenia maiore
diuiditur Euphrate fluuio; quae Armenia inchoat a montibus
Panedris. In Cappadocia multae urbes eximiae, inter quas Melita,
quam Samiramis condidit, et Mazaca, quam dicunt urbium matrem,
cui Argaeus mons imminet, qui niues uerticis albicantis ne
aestiuis quidem solibus † superfundit †. In hac Cappadocia
longitudo Asiae undecies centena quadraginta.

691. Assyrii Adiabene incipiunt, quos excipit Media in prospectu
Caspii macis, quae Caucasis montibus cingitur. Sed Caucasus
portas habet quas Caspias dicunt, cautium praecisiones etiam
ferreis trabibus obseratas ad externorum transitum cohibendum,
quamuis uerno etiam serpentibus obcludantur. A quibus ad Pontum
ducenta milia passuum esse non dubium est. In Ponto autem sunt
insulae Symplegades, mox regio Marciane sola in eo tractu
uitifera, inclusa montibus stadiorum mille quingentorum,
difficilis aditu propter solitudines harenosas quae sunt per
centum uiginti milia passuum. Regionis praedictae amoenitatem
Alexander Magnus delegerat et ibi primo nominis sui condiderat
ciuitatem, quae excisa est et ab Antiocho Seleuci filio reparata
cum nomine patris eiusdem; cuius circuitus habet stadia
septuaginta quinque.

692. Inde Oxus amnis, qui circa Bactra cum eius nominis oppido
fluuioque. Vltra Panda, oppidum Sogdianorum, ubi Alexander
tertiam Alexandriam condidit ad contestandam itineris
prolixitatem; quippe ibi a Libero, dehinc ab Hercule arae sunt
constitutae in testimonium laboris immensi. Illam terrarum partem
Laxates fluuius secat, qui Tanais putabatur, quem Demodamas dux
transcendit aliumque esse perdocuit et ultra Didymaeo Apollini
aras exstruxit.

693. Hic Persicus limes Scythis iungitur, sed <a> Scythico Oceano
et Caspio mari, qua in Oceanum eoum cursus est, profundae in
exordio niues dehincque longa desertio, post quam Anthropophagi
excursus inuios reddidere. Post quos Seres, qui undis aspergunt
arbores suas, ut lanugo, quae sericum creat, possit admitti;
aliarum gentium homines aspernantur et appositione mercium sine
colloquio gaudent implere contractum. Hinc Attacenus sinus,
Hyperboreis beatitate consimilis, quo incolae gratulantur qui
circumactu uallium auras nesciunt pestilentes.

694. Dehinc India; nam Ciconas in medio error astruxit. Sed a
Medis montibus inchoat India; nam in eoum mare a meridiano
porrecta, salubris fauonii uegetabilibus flabris, secundo aestate
annis singulis uegetatur bisque frugem metit; pro hieme etesias
perfert. Quinque milia habuit oppidorum, et mundi pars tenia
credebatur. Liber primus ingressus Indiam triumphauit. In ea
maximi fluuiorum Indus et <Ganges>; sed ab Scythicis montibus
Ganges uenit. Et Hypanis ibi amnis immodicus, qui Alexandri Magni
iter inclusit, sicut in eius ripa locatae testantur arae.
Latitudo Gangis ubi diffusior uiginti milia passuum, ubi angustus
octo milia, profundus pedibus centum; ibi reges gentiumque
diuersitas tam exercitibus quam elephantis copiosa. Vltra
Palibothram urbem mons Maleus, in quo hieme in septentriones
umbrae, in austros aestate cadunt, senis alternatae mensibus. In
eo loco per annum quindecim diebus tantum septentriones apparent.

695. Homines fusciores, nam Pygmaei montibus habitant, et qui
confines Oceano sine regibus degunt. Pandaeam gentem feminae
tenent, cui prior regina Herculis filia. In eo tractu etiam Nysam
urbem esse Libero patii sacram montemque Merum Ioui, unde fabula
est eum Iouis femine procreatum. Ibi etiam insulas duas auri
argentique metallis ac fetura praedicandas etiam uocabulis
approbatur, nam una Chrysea, Argyrea altera nuncupatur.

696. Omnes Indi comarum fuco decorantur, alii caeruleis, alii
crocinis fulgoribus tincti; gemmis comuntur; funerationes
neglegunt elephantisque uehi eximium putant, sed in Taprobane
insula maiores elephanti quam Indici, ampliores etiam margaritae
sunt. Quae patet in longitudine stadiorum septem milia, in
latitudine quinque milia; scinditur fluuio interfluente atque
Indiae praetenta est, in quam septem dierum iter, ut Romanis
nauibus approbatum. Illic et illud mare absque canalibus
profundis senum passuum altitudine deprimitur. Ibi septentriones
non apparent, uergiliae numquam; lunam ab octaua in sextam
decimam tantum supra terras uident;

697. ibi sidus clarissimum Canopos; sol ortiuus in laeua
conspicitur. In nauigando nullum sidus obseruant, auium quas
uehunt uolatus sequuntur; quaternis per annos mensibus nauigant.
Homines ibi corpore grandiores ultra omnium mensuram, rutulis
comis, caeruleis oculis, truci oris sono, nullo linguae commercio
genti alteri sociantur. Cum negotiatoribus aliis in ripa
fluminis merces apponunt ac uix complacitas mutant. Aetas illis
ultra humanam fragilitatem prolixa, ut mature pereat qui
centenarius moritur; nulli per diem somnus; annona eodem semper
tenore; aedificia humilia paruaque; uitem nesciunt; redundant
pomis.

698. Herculem colunt; regem eum qui mitior, grauior ac sine prole
fuerit eligunt, et si in regno prolem susceperit, remouent,
hereditarium formidantes imperium. Cum quo tamen alii triginta
cognoscunt, et, si fuerit prouocatum, septuaginta iudices fiunt.
Rex Liberis patris cultu componitur et, si peccauerit, interdicto
omni usu et colloquio iugulatur. Culturas et uenatus amant,
uerum tigridum aut elephantorum; piscationibus delectantur
praesertimque testudinum, quarum superficie domos familiarum
capaces operiunt.

699. Dehinc habitant Icthyophagi, quos Alexander uesci piscibus
uetuit; nec longe insula Solis quae dicitur et Nympharum cubile
rubens, in qua omne animal ui feruoris absumitur. Mox Hyctanis
Carmaniae fluuius, a quo primum aspici septentriones incipiunt;
deinde tres insulae in quibus hydri marini uicenum sunt
cubitorum. In his Rubrum mare litoribus sinu gemino disparatur;
uerum ortiuus Persicus dicitur propter habitationem Persarum, qui
sinus uicies et sexaginta milia circuito patet; ex aduerso alter
Arabicus uocatur.

700. Carmaniae quoque Persis adiungitur, quae ab insula
Aphrodisia inchoat, quae translata est in Parthicum nomen;
litore, quo occasui obiacet, milium est quingentorum
quinquaginta. Oppidum ibi nobile Susa, in quo templum Dianae
Susae. Iuxta Carbyle siue Barbita in centum triginta milibus, in
qua sunt homines, qui aurum in profonda defodiunt, ne cui sit in
usu. Parthici uero regni nongenta quadraginta quattuor milia
passuum. Verum omnis Media, Parthia et Persida ab oriente flumine
Indo, ab occidente Tigri, a septentrione Tauro Caucasio, a
meridie Rubro mari terminantur. Quae omnes per longitudinem
patent tredecies uiginti milia passuum, per latitudinem
octingenta triginta.

701. Sed Chaldaeae gentis Babylon caput est; denique Assyria et
Mesopotamia propter illius claritatem Babylonia uocatur. Vrbs
ipsa sexaginta milia passuum muris amplectitur qui ducentis
pedibus alti, quinquagenis lati sunt, nisi quod amplius, nam
terni digiti singulis mensurae nostrae pedibus applicantur. Haec
interluitur Euphrate; ibi Iouis Beli templum, qui inuentor fuit
disciplinae sideralis. Haec nunc ad solitudinem rediit exhausta
<uicinita>te Seleuciae. Item in hunc usum etiam Ctesiphontem
tertio ab ea lapide condidere Parthi ac nunc caput regnorum est.

702. Habitantur etiam abdita Aethiopiae et adusta Trogodytarum et
Icthyophagorum gentibus; sed primi feras cursu praetereunt,
alteri nando marinas beluas uincunt. Sunt et Gorgades insulae
obuersae promuntorio, quod uocatur Hesperu ceras; has incoluisse
Gorgonas ferunt, in quas a continenti biduo nauigatur. Vltra has
Hesperidum insulae, quae in intimo admodum mari sunt. Fortunatas
autem insulas in laeua Mauretaniae constitutas inter meridiem
occasumque non dubium est; quarum prima Embriona dicitur, secunda
Iunonia, tertia Teode, quarta Capraria, alia Niuaria, quae aere
nebuloso et concreto est. Mox Canaria, canibus immensae
magnitudinis plena; omnes auibus plenae, nemorosae, palmiferae,
nuce pinea, mellis copia, amnibus ac siluris piscibus abundantes.

703. Percursus breuiter terrarum situs, licet ignobilia quaeque
praeteruolans immorari non potui. Tamen ut orbem terrae mariaque
admensa cognoscar, mensuram omnem breuiter intimabo. A Gaditano
freto per longitudinem directo cursu ad os Maeotis
XXXIIII(3400000) XXXVII(37000) passuum. Vniuersus autem circuitus
ab eodem exordio per sinus dictos intra Maeotium lacum
CLVII(15700000), cum ipsa uero Maeotide CLXXXII(18200000)
XC(90000). Europae mensura solius LXXXII(8200000) XCIIII(94000).
Africae longitudo XXXVII(3700000) XCIIII(94000), latitudo in
Cyrenaicam eius partem DCCCCX. Asiae uero longitudo
LXIII(6300000) DCCL(750000); latitudo ab Aethiopico mari ad
Alexandriam iuxta Nilum sitam per Meroen et Syenen XVIII(1800000)
XXV(25000). [1]Exposita est terrae, quam ipsa peragraui,
aequorumque Mensura; nunc ad artis praecepta, ut iussum est,
ueniemus.»

704.

     Dixerat; at Paphie paulum contractior ore
     mora intricante laeditur,
     Nixaque mox famulis marcentia terga reclinat
     magis quod lassa pulchrior.
     Hic dudum roseas inter resoluta puellas
     uoluptas inquit anxia:
     «unde haec duris immitis rustica membris
     peregit orbis circulum
     et tantos montes, fluuios, freta, competa currens
     †delere† uenit taedia?
     Hanc ego crediderim sentis spinescere membris
     neque hirta crura uellere,
     namque ita puluerea est agresti et robore fortis
     iure ut credatur mascula.»
     


705. Quo dicto Iocus ministris Veneris suscitatur ipsique
Cythereae, cui de proximo susurratum; decenter arrisit. Quam
Arcas nutu hilaro et quo eam solitus intueri propter diuum
reprehensiones circumspectus inhibuit. Verum Pronuba propter
assidens «nihil mirum» inquit «si propere Venus cum deliciis
famulitioque tam comi appulsa est lasciuire, nam et nuptialiter
laeta est et blanda semper arridente Cyllenio». Et cum dicto
Geometria praecipitur ad promissa properare, sed ita ut summa
quaeque praestringens fastidium non suscitet tarditate. Tum illa:

706. «Omnis mea, quae in infinitum propagatur, assertio numeris
lineisque discernitur, quae nunc corporea, tum incorporea
comprobantur, nam unum est quod animi sola contemplatione
conspicimus, aliud quod etiam oculis intuemur. Verum prior pars,
quae numerorum regulis rationibusque concipitur, germanae meae
Arithmeticae deputatur. Alia est linearis atque optica huius
pulueris erudita cognitio, quae quidem ab incorporeis procreata
ac sensibus <in> multiplices formas effigiata tenui ac uix
intellectuali principio in caelum quoque subuehitur.

707. Quod quidem incorporeum inuisibileque primordium commune
mihi cum Arithmetica reperitur, nam monas eiusdem insecabilis
procreatio numerorum est, mihique signum uocatur, quod utpote
incomprehensibile parte nulla discernitur; apud illam dyas lineam
facit, mihi linea in longitudinem ducta latitudini nihil prorsus
acquirit. Superficies item mihi tam longe lateque diffusa sine
profunditate censetur, illi numerus, qui cunctis accedere
speciebus gregatim singulatimque potest, nisi rebus incidat,
incorporeus inuenitur. Ergo incorporea utriusque principia.

708. Verum primae apud me formandorum schematum partes duae: una
quae dicitur planaris, quam epipedon graece soleo memorare, alia
solida, quam stereon dicimus. Et prioris principium est semeion,
quod punctum uel signum latiariter appellatur, consequentis
superficies quae epiphania dicitur. Punctum uero est, cuius pars
nihil est, quae si duo fuerint, linea interiacente iunguntur.
Linea uero est, quam grammen uocamus, sine latitudine longitudo.

709. Linearum aliae directae sunt quas eytheias dico aliae in
gyrum reflexae, quas cyclicas, nonnullas etiam helicoides, alias
campulas pro obliquitate discrimino. Quae tamen lineae punctis
utrimquesecus includuntur, sicuti ipsae quoque superficiem
circumcingunt. Superficies est quae longitudinem et latitudinem
tantum habet, profunditate deseritur, ut est color in corpore;
hanc epiphaniam Graeci dixere, ut dixi, et eius termini lineae
sunt, siue plana sit sine sinuosa.

710. Planus autem fit angulus in planitie duabus lineis se
inuicem tangentibus et non unam facientibus ad alterutram
inclinatione. Quando autem quae intra se tenent angulum lineae
[et] directae fuerint, directilineus dicitur angulus, ut Graece
εὐθύγραμμος. Quando autem directa super directam iacentem stans
dextra laeuaque angulos aequales fecerit, directus uterque est
angulus, et illa superstans perpendicularis dicitur, sed Graece
catethos. Angulus maior directo obtusus dicitur, minor directo
acutus. Terminus est res quae alicuius est definitio. Forma est
res quae ex aliquo uel aliquibus terminis continetur.

711. Circulus est figura planaris quae una linea continetur. Haec
linea periphereia appellatur, ad quam ex una nota intra circulum
polita omnes directae ductae lineae aequales sunt; punctum autem
est circuli media nota. Diametros est directa linea quaedam per
punctum supra dictum ducta quae orbem aequalibus partibus
diuidit. Hemicyclium est figura quae diametro et peripheria
media, quam eadem diametros distinguit, continetur. Lineae tres
directae diuersa positione faciunt trigonum, quattuor tetragonum,
multae polygonum. Et eae planae figurae dicuntur. Quarum sunt
genera tria quorum unum directis lineis clauditur, quod Graeci
εὐθύγραμμον uocant; aliud quod inflexis, quod καμπυλόγραμμον
dicunt; tertium quod directis et simul curuis lineis aptatur,
quod μικτόν dicunt.

712. Εὐθύγραμμος igitur et tripleuros et tetrapleuros et
polypleuros dicitur. Tripleuros tres habet formas, nam trigonus
aut isopleuros est, quod latine aequilaterum dicitur, quod tribus
paribus lineis lateribusue concurrit; aut ἰσοσκελής, quod ex
tribus lineis duas aequales habet, quibus quasi cruribus
insistit, denique aequicrurium uocitatur; aut σκαληνόν, quod
omnes tres lineas inter se inaequales habet. Euthygrammos item
tetrapleuros quinque species habet: primam, quae quattuor
aequalibus lineis et directis angulis sustentatur, quod schema
tetragonon dicitur; secunda species, quae directiangula est, non
aequilatera, et dicitur ἑτερομήκης; tertia aequilatera est, non
tamen directiangula, et dicitur ῥόμβος; item quae ex aduerso sibi
latera aequalia et contrarios angulos inuicem sibi aequales
habeat et neque omnia latera inuicem sibi aequalia neque angulos
directos, et dicitur ῥομβοειδής; extra has formas quicquid
quadrilaterum est τραπέζιον uocatur. Parallelae sunt directae
lineae quae in eadem planitie constitutae atque productae in
infinitum nulla parte in se incidunt. Dictum de tetrapleuris,
quorum similitudo polypleura schemata potest docere. In his autem
pentagona, hexagona et cetera euthygrammi generis continentur.

713. Sequitur secundum schematum genus, quod curuis lineis
informatur, quod καμπυλόγραμμον appellatur, cuius species duae
sunt: una quae integri circuli rationes tenet, nam integer est,
cum ad eius circumferentiam ab <uno> puncto centrali lineae
protentae undique aequales sibi sunt; alia quae obducti circuli
diuersitates ostendit.

714. Tertium genus est planorum schematum, quod GμικτόνG uocant,
quod partim curuis lineis, partim directis includitur, ut est
semicirculus, cuius, ut supra dixi, gyrum curua linea facit et
alia diretta quae linea, sicut dixi, diametros dicitur, latine
distermina, quae si in circulo pieno sit, per centrum eius ad
utramque circumferentiam peruenit.

715. In his generibus planorum alia schemata dicuntur ergastica,
alia apodittica. Ergastica sunt quae faciendae cuiuslibet formae
praecepta continent; apodittica quae probandi, quod asseuerant,
afferunt documenta. Verum Graecis nominibus sic appellantur:
primus systaticus, secundus tmematicus, tertius anagraphos,
quartus engraphos, quintus perigraphos, sextus parembolicos,
septimus proseureticus. Systaticus est <...Tmematicus est> qui
docet quibus argumentis lineas praecidamus ad imperatum modum.
Anagraphos dicitur quo docetur quibus argumentis propositae
lineae adiungi et adscribi possit reliquum schema, quod imperatum
est. Engraphos est qui monstrat quibus argumentis dato circulo
uerbi gratia imperatum trigonum uel quid aliud in medio possimus
conuenienter adscribere. Perigraphos tropus est qui docet
quemadmodum datum circulum uerbi gratia quadrato concludamus
schemate. Parembolicus est qui docet quemadmodum uerbi gratia
dato tetragono immittamus datum trigonum, ut tetragoni spatia
crescant, non schema mutetur. Proseureticus tropus est qui docet
quemadmodum uerbi gratia inter datas impares lineas inueniamus
mediam quae tantum cedat maiori lineae quantum praecedit minorem.
Hi sunt tropi generales ergasticorum schematum.

716. Apodictici autem tropi ideo transeuntur, cum mihi cum
Dialectica, quam audistis, communes sint. Sed omnia schemata
quinque partibus [communes sint] explicantur, quae a Graecis sic
appellantur: prima protasis, secunda diorismos, tertia catasceue,
quarta apodixis, quinta symperasma. Latine autem sic possumus
interpretari: prima schematis propositio, secunda determinatio
quaestionis, tertia dispositio argumentorum, quarta demonstratio
comprobatioque sententiae, postrema conclusio. Hoc de generibus
planorum dictum sit; ad theorematum membra redeamus: nam utique
membra sunt linea et angulus.

717. Angulorum natura triplex est: nam aut iustus est, aut
angustus, aut latus. Iustus est qui directus et semper idem;
angustus autem acutus est et semper mobilis; latus uero obtusus
mobilisque similiter, nam cum latior fuerit directo siue multum
siue exiguum, obtusus tamen erit, et cum moueris, in forma eadem
permanebit, quia mobilitas in lineis constat, cum maiores
minoresue formantur. Huius autem collationis quattuor sunt
species: prima dicitur isotes, secunda omologos, tertia analogos,
quarta alogos. Isotes est cum duae lineae pares uni mediae duplo
pariliue conferuntur; omologos cum collata consentiunt; analogos
cum linea ab alia duplo uicta aliam tantundem superat; alogos
uero est quae neque aequalitate uel media tertiaue parte neque
duplo triploue alteri ullaue parte consentit.

718. Omnis autem linea aut rete dicitur aut alogos. Rete autem
illa est quae prior proponitur aut quae propositae lineae communi
mensura confertur; reton autem dicitur quicquid conuenit.
Proposita autem linea, quamuis collata non sit, tamen quia adhuc
non est alogos alii collata, et habet quiddam quod ex se sola
perficiat rationabiliter, appellatur rete. Alogos autem iam
collata linea efficitur, si dissonare per omnia reperitur.

719. Lineas autem quae cibi consentiunt συμμέτρους dicimus, quae
non consentiunt ametras. Et non mensura sola, sed et potentia
συμμέτρους facit, et dicuntur δυνάμει σύμμετροι; in mensura autem
pares μήκει σύμμετροι appellantur. Ergo cum tam mensura quam
potentia conferantur, omnes quae uel potentia uel mensura
discrepant ἀσύμμετροι sunt.

720. Ex his alogae tredecim fiunt, quarum prima dicitur μέση
ἄλογος, secunda ἐκ δύο ὀνομάτων ἄλογος huius species sunt sex,
quarum prima dicitur prote alogos, secunda similiter deutera,
item trite et ceterae deinceps. Item tertium genus dicitur ἐκ δύο
πρώτη ἄλογος et similiter ut supra, quartum ἐκ δύο μέσων δευτέρα
ἄλογος, quintum genus dicitur μείζων ἄλογος, sextum ῥητὸν καὶ
μέσον δυναμέν ἄλογος, septimum δύο μέσα δυναμένη ἄλογος, octauum
ἀποτομὴ ἄλογος; huius species sunt sex: prima, secunda, tertia,
et deinceps dicuntur ut supra; nonum μέσἥ ἀποτομὴ πρώτη ἄλογος,
decimum <μέση> ἀποτομὴ Δευτέρα ἄλογος, undecimum ἐλάσσων αλογος,
duodecimum μετὰ ῥητοῦ μέσον τὸ ὅλον ποιοῦσα ἄλογος, tertium
decimum μετὰ μέσου μέσον <τὸ> ὅλον ποιοῦσα ἄλογος. Hae omnes
mixtae ceteris lineis, dum aut trahunt suas aut alienas uires
accipiunt, diuersis rationibus certos spatiorum modos, quos
Graeci χωρία appellant, demonstrant.

721. Haec de planis dixisse sufficiat. Nunc de solidis, quae
sterea dicimus, uideamus. Stereon schema quod longitudine,
latitudine, altitudine constat, cuius extremum superficies est,
ut in planis linea. Substitit autem solidum schema planorum
schematum superficie nam subiacenti trigono pyramis imponitur,
cuculo conus aut cylindros, quadro cybos, et cetera similiter.

722. Sphaera, sane intrinsecus capax omnium, circulis substitit
in quos resoluitur. Soliditas uero efficit schemata generalia
quae dicuntur a Graecis pyramides; item prisma, id est sectio
quae instar schematis est; item cybos, item conus, item
cylindrus, item sphaera. His adduntur nobilia schemata ex his
composita octaedros, item dodecaedros, item icosaedros. [1]Quae
cuncta ut ordine suo monstremus in puluere, haec primitus
concedenda: fas sit ab omni signo ad omne signum directam lineam
ducere, et terminatam directam per continuum in directam
emittere, et omni centro et interstitio circulum scribere, et
omnes directos angulos inuicem aequales sibi esse, et omnem
directam lineam terminatam quantum uidetur producere, et si in
duas directas lineas directa linea incidens intus et eadem parte
duos angulos duobus rectis minores faciat, ex illa parte qua sunt
minores duobus rectis, directas lineas conuenire.

723. Communes animi conceptiones sunt tres: quae eidem aequalia
sunt et inuicem cibi aequalia sunt; et si aequalibus aequalia
addas, tota aequalia esse; et si aequalibus aequalia adimas,
aequalia sunt reliqua.»

724. Haec cum permissa conspiceret, lineam in abaco rectam ducens
sic ait: «Quemadmodum potest super datam directam terminatam
lineam trigonum aequilaterum constitui?» Quo dicto cum plures
philosophi, qui undiquesecus constipato agmine consistebant,
primum Euclidis theorema formare eam uelle cognoscerent,
confestim acclamare Euclidi plaudereque coeperunt. Cuius laudibus
etiam ipsa Geometria plurimum gratulata, se per sectantis
gloriam sublimari prouehique cognoscens, ab eodem libros eius,
quos casu apportare conspexerat, festina corripuit atque in
ceterae astructionis doctrinaeque documentum Ioui ac senatui
caelitum offerens intimauit. Quo facto et doctissima cunctarum et
benignissima comprobatur.

Liber VII
De arithmetica
725.

     Postquam conticuit prudens Permensio terrae,
     Innuba sollertes curam quae instigat in artes
     sic abacum perstare iubet, sic tegmine glauco
     pandere puluereum formarum ductibus aequor.
     Altera tunc etiam gerularum accire iubetur
     germanam doctae mundum quae admensa sororis,
     nec mora digreditur. Tune rursus dia Voluptas
     ipsius aetheria Cylleni immurmurat aure:
     «Cum doctas superis admirandasque puellas
     approbat Armipotens, tu optati lentus amoris
     gaudia longa trahis captumque eludis honorem?
     Seria marcentem stupidant commenta maritum?
     Talia compiacila spectat fastidia uirgo,
     nec te cura tori, nec te puer ambit herilis,
     nec mea mella rapis? Quaenam haec hymeneia lex est?
     In Veneris sacro Pallas cibi uindicat usum;
     quam melius thalamo dulcis Petulantia feruet!
     Casta maritalem reprimit Tritonia mentem
     et nuptae non aequa uenit; poscenda Dione est,
     conueniensque tibi potius celebrare Priapum.»
     


726. His Atlantiades auditis licet risum inhibere uix posset, ne
infacetus tamen et impar lepidulis haberetur, hilaro susurramine
sic respondit:



     «Licet urgeas, Voluptas,
     thalamos inire suadens,
     tamen exeret peritas
     breuis ambitus puellas;
     demumque nec iugalis
     cessator intricatus
     tardabo fulcra lecti,
     et si quid illa nostrae
     Veneris feret uoluptas,
     nec uobis abnegabo.
     Furtis modo allubescat
     et clam roseta paruae
     liliaque det papillae,
     ne nunc sensus iugalis
     feralis tactura morsum
     et uulsa fellis atro
     laceros trahat capillos.»
     


727. Quo dicto renidens et plus solito laetior Voluptas ad
Venerem regressa cuncta eius auribus intimauit. Quae deliciosa
mollitie et interrumpente genas rubore paene prodidit susurrata,
tuncque marcidulis decenter paeta luminibus Maiugenam conspicata
quodam aspectu promittentis illexit, quam Saturnia de propinquo
uelut deprehendentis castigabat obtutibus.

728. Quae dum geruntur, Paedia, quae egressa dudum, cum alia
femina miri decoris ingreditur, cui quaedam maiestas nobilissimae
uetustatis et ipsius Tonantis natalibus ortuque praecelsior
uultus ipsius lumine renidebat. Quae etiam miraculis quibusdam
capitis reuerenda uidebatur; nam primo a fronte uno sed uix
intelligibili radio candicabat, ex quo item alter erumpens quadam
ex primo linea defluebat; dehinc tertius et quartus, tuncque
etiam nonus decuriatusque primus honorum reuerendumque uerticem
duplis triplisque uarietatibus circulabant. Sed innumerabili
radios multitudine prorumpentes in unum denuo tenuatos miris
quibusdam defectibus contrahebat.

729. Huius autem multiplicem plurimiformemque uestem quoddam
uelamen, quo totius naturae opera tegebantur, abdiderat. Digiti
uero uirginis recursantes et quadam incomprehensae mobilitatis
scaturrigine uermiculati. Quae mox ingressa septingentos decem et
septem numeros complicatis in eos digitis Iouem salutabunda
subrexit. Tum Philosophia, ut Tritonidam propter astabat, quid
numero tali Arithmetica intulisset exquirit. Cui Pallas:
«Proprio», inquit, «Iouem nomine salutauit.» Ac tunc illi radius
qui primus emerserat colliniatae lucis nitore porrecto ipsius
Iouis uerticem luminauit. Quibus miraculis radiorum innumera
repente multitudine prorumpente nonnulli tellustres siluicolaeque
diui Herculem conspicati opinantes eam hydreo germine pullulare.
Ac tunc oborto terrigenis mussantibus murmure, puer ille piceus
iussus admonere silentium. Verum feminam Pythagoras, ut inter
sapientes astabat, usque abacum consecutus, idemque iam artem
promere cupienti quandam lactei luminis facem officioso
consistens munere praeferebat. Tum illa, antequam iuberetur quid
apportet expromere, sic exorsa:

730. «Non ignota caelo nec rebus mundanis ignorata quas genui,
adueni super uestrum quidem nihil dedignata concilium, quamuis
singulos uos uniuersosque recenseam ex meis ramalibus germinari;
tuque potissimum, quem principalis ante cunctos procreauit
emissio, tuae singularis primigeniaeque naturae fontem, Iuppiter,
recognosce. Nec despicabilem uestrum omnium matrem Mercuriale
quod habeo me faxit officium, cum prosapiam arcanae sortis
originisque primordialem uobis studeam comprobare. Quae cum in
terris exerceor, astrorum populus recognoscat honorandam suae
multitudinis genetricem.

731. Prae cunctis igitur affata sacra monas esto, quam ante
cuncta uibrantem sociati postmodum numeri principia docuerunt.
Quae si species est accidens cuilibet extantium primo priusque
est quod numerat quam illud numerandum, rite eam ante ipsum quem
principem dixere ueneramur. Nec dissimulabo ex eo quod monas
retractantibus unum solum ipsam esse ab eaque cetera procreari
omniumque numerorum solam seminarium esse solamque mensuram et
incrementorum causam statumque detrimentorum. Quae tamen ubique
pars est, ubique totum, dum per cuncta perpetua; neque enim quae
est ante extantia et quae post absumpta non absconditur potest
non esse perpetua. Hanc igitur patrem omnium Iouem rite esse
nominatam, quod quidem idealis illius intellectualisque speciei
uis causativa testatur. Ad cuius exemplum unum deum, unum mundum
unumque solem singularemque lunam, elementa etiam IIII quae
extant singula memorari. Licet Aristoteles, unus e sectatoribus
meis, ex eo quod unum solum ipsa sit et se quaeri semper uelit
Cupidinem asserat nominatam, quod se cupiat, siquidem ultra nihil
habeat, et expers totius elationis aut copulae in se proprios
detorquet ardores, hanc quoque alii Concordiam, hanc Pietatem
Amicitiamque dixere, quod ita nectatur ut non secetur in partes,
tamen rectius Iuppiter nuncupatur, quod sit idem caput ac pater
deorum.

732. Denique cum unum facta in quodcumque defluxerit, licet eius
linea insecabilis ac sine latitudinis significatione fundatur,
dyadem tamen facit. Quae dyas, quod sit prima procreatio, a
nonnullis Genesis dicta. Quod autem inter eam ac monadem prima
coniunctio est consortiumque consimile, Iuno perhibetur, uel
coniunx uel germana praecedentis. Est autem medietatis capax; nam
bona malaque participat. Eadem Discordia ex qua aduersa
oriuntur, utpote quae prima poterit ab adhaerente separali. In
bonis uero eadem Iustitia, quod duobus aequis gaudeat pariter
ponderatis; eademque Societas, quod uinculum quo media
conectantur habeatur utrimque commune. Ab hac numerus auspicatur,
et est opinabilis corporatio motusque primi probamentum.
Elementorum etiam mater (nam de dyade quartus elementorum numerus
procreatur) primaque forma paritatis est.

733. Trias uero princeps imparium numerus perfectusque censendus.
Nam prior initium, medium finemque sortitur et centrum
medietatis ad initium finemque interstitiorum aequalitate
componit. Denique Fata Gratiarumque germanitas et quaedam uirgo,
quam dicunt «caeloque Ereboque potentem», huic numero colligatur.
Ex eo etiam perfectus quod perfectos gignit senarium
nouenariumque. Cuius auspicio preces tertio ac libamina
repetuntur. Tres symphonias continet harmonia, id est diapason,
hemiolion, diatessaron. In tria se spatia temporis cursus
altemat, ideoque tribus diuinatio memoratur. Idem mundana
perfectio est; nam monadem fabricatori deo, dyadem materiae
procreanti, triadem idealibus formis consequenter aptamus. Animam
uero rationis et iracundiae cupiditatisque distribuere trigario.

734. Quid tetradem dicam? In qua soliditatis certa perfectio; nam
ex longitudine <et latitudine> ac profunditate componitur,
decasque plena his quattuor numeris gradatim implicitis
integratur, id est uno, duobus, tribus, quattuor. Item hecatontas
a decade quaternario cumulatur, id est decem, uiginti, triginta,
quadraginta, qui sunt centum. Et item a centum quattuor numeri
reddunt mille, id est centum, ducenti, trecenti, quadringenti.
Sic decem milia ceteraque excrementa complentur. Quid, quod
quattuor anni tempora frontesque caeli elementorumque principia
esse non dubium est, hominum etiam quattuor aetates, quattuor
uitia quattuorque uirtutes? Hic numerus quadratus ipsi Cyllenio
deputatur, quod quadratus deus solus habeatur.

735. Sequitur pentas, qui numerus mundo est attributus; nam si ex
quattuor elementis ipse sub alia forma quintus, pentade est
rationabiliter insignitus. Qui quidem permixtione naturali
copulatur; nam constat ex utroque <utriusque> sexus numero: trias
quippe uirilis est, dyas femineus aestimatur. Apocatastaticus
etiam dicitur, et siue cum aliis imparibus siue cum suo genere
sociatus se semper ostendit. Nam quinque per quinque habes
uiginti quinque et quinquies terni quindecim, et quinquies
septeni triginta quinque, et quinquies noueni quadraginta
quinque. Item zonae terrae quinque, in homine sensus quinque,
totidemque habitatorum mundi genera, ut homines quadrupedesque,
reptantes, natantes, uolantes. Hunc numerum quis neget esse
diametrum? Nam decadis perfectio circulusque huius hemisphaerio
edissecatur.

736. Senarium uero perfectum analogicumque esse quis dubitet, cum
suis partibus impleatur? Nam et sextam sui intra se continet,
quod est unus, et tertiam, quod duo, et medietatem, quod tres.
Item naturalia officia, sine quibus esse nihil potest, sunt sex:
magnitudo, color, figura, interuallum, status, motus. Item motus
totidem differentiae sunt; nam mouemur prorsum retrorsumue,
dextra laeuaque, sursum deorsumque. Nam ille aeternus quidam
motus est circuli. Hic autem numerus Veneri est attributus, quod
ex utriusque sexus commixtione conficitur, id est ex triade, qui
mas quod impar est numerus habetur, et dyade, quae femina
paritate; nam bis terni sexis facit. Solida etiam figura quadrati
sex superficies habet. Totius harmoniae toni sunt sex, id est
quinque toni et duo hemitonia.

737. Idem per primum motum, hoc est dyadem, collatus duodecim
facit, inter quos duos numeros duo medii inueniuntur, hoc est
octo et nouem. Quorum unus ex meo nomine regulaque censetur (nam
arithmeticus memoratur), id est nouenarius; eodem enim numero
superatur a duodecim quo nouenarius superat senarium, id est
tribus. Alius autem numerus, id est octo, musica ratione
confertur. Ea enim parte superatur a duodecim qua ipse superat
sextum, id est tertia; nam sexti tertia duo sunt, duodecimi
tertia quattuor. Quod geometrica ratione componitur; ea enim
possunt per collationem media, id est octo per nouem, quae
extrema, id est sex per duodecim; nam utrumque facit septuaginta
duo. Item et in maioribus numeris media extremorum rationibus
componuntur sub praedicta senaria ratione. Nam sexies septuages
dipondius facit quadringenta tries dipondius; similiter octies
septuages dipondius quingenta LXXVI. Item nouies LXXII facit
sescentos XLVIII; similiter duodecies facit octingentos LXIIII.
Quae media inter se multiplicata reddunt numeros extremorum inter
se conuenientium. Hic primus numerus, id est senarius, harmonias
ostenditur genuisse; quippe sex ad duodecim est symphonia
diapason, sex ad nouem hemiolios, sex ad octo epitritos, id est
symphonia diatessaron. Vnde Venus Harmoniae mater perhibetur.
Item hic senarius quadrato et solido quaternario sociatus horas
diei noctisque dimetitur; nam quater seni XXIIII facit.

738. Quid autem te, heptas, uenerandam commemorem? Quae, quod
naturae opera sine feturarum contagione conformas, inter deos
Tritoniae uirginis uocabulum possedisti. Namque omnes numeri
intra decadem positi aut gignunt alios <aut gignuntur ab allis
aut simul gignunt alios ab> aliisque gignuntur aut procreantur;
<monas, dyas, trias, pentas, alios procreant, non procreantur;>
hexas, ogdoas, <enneas,> generantur tantummodo, tetras autem et
creat et creatur, at heptas, quod nihil gignit, eo uirgo
perhibetur, sed quod nullo nascitur, hinc Minerua est, et quod ex
numeris tam masculinis quam femininis constet, Pallas uirago est
appellata. Nam ex tribus et quattuor septem fiunt, qui numerus
formas lunae complectitur. Nam primo est corniculata, quam
menoidem Graeci uocant, deinde medilunia, quam dichotomon, dehinc
dimidiata maior, quae dicitur amphicyrtos, mox plena, quae
dicitur pleroselenos; item tres formas praedictas deficiens
repetit. Hic numerus lunae mensem significat; nam unum, duo,
tria, quattuor, quinque, sex, septem uiginti octo faciunt. Item
septem sunt circuli et tot planetae, <totidem stellae in uertice
axis caelestis,> tot dies totque transfusiones elementorum. Nam
ex informi materie primus ignis, ex igni aer, ex aere aqua, ex
aqua terra; item fit ascensio, et ex terra aqua est, ex aqua aer,
ex aere ignis; ex igni in materiem incomprehensam iam non
poterit perueniri.

739. Quid? Hominum natura nonne huic probatur numero deseruire?
In principio septimani partus hominem absolutum perfectumque
dimittunt. Dehinc idem homo septem meatus habet in capite
sensibus praeparatos , duos oculos auresque et nares totidem et
os unum. Dehinc paruulis mense septimo dentes emergunt ac septimo
anno mutantur. Item secunda hebdomas pubertatem mouet
gignendique possibilitatem, tertia florem genarum; quarta
incrementa staturae finiuntur; quinta iuuenalis aetatis plena
perfectio est. Septem etiam natura abstrusit membra uitalia:
linguam, cor, pulmonem, lienem, iecur et duo renes. Item septem
corporis partes hominem perficiunt: caput tenus imum collum,
pectus, uenter, duae manus pedesque [; totidem stellae in uertice
axis caelestis].

740. At octonarius numerus primus cybus est et perfectus, Vulcano
dicatus. Nam ex primo motu, id est dyade, quae Iuno est,
constat. Nam dyas per dyadem facit tetradem; at bis facit
ogdoadem. Perfectus item quod a senario tegitur; omnis enim cybus
sex superficies habet; item ex imparibus consecutis impletur.
Nam primus imparium trias, secundus pentas; ambo ogdoadem
faciunt. Item cybum qui a triade uenit, id est XXVII, sequentes
impares reddunt, id est heptas, enneas et undecimus, qui omnes
faciunt XXVII. Item tertius cybus, qui a tetrade uenit, id est
LXIIII (nam quater quatemi sedecim sunt, hoc quater LXIIII), fit
et hic ex imparibus quattuor qui superioressequuntur; id est,
XIII, XV, XVII, XVIIII fiunt simul LXIIII. Et sic omnes cybi per
imparium incrementa inueniuntur sui dumtaxat numeri. Sane hic
octonarius cybus ita omnium cyborum primus est ut monas omnium
numerorum. Cybus autem omnis etiam Matri deum tribuitur; nam ideo
Cybebe nominatur.

741. Enneas quoque perfecta est et perfectior dicitur quoniam ex
triade perfecta forma eius multiplicata perficitur; deinde, quod
primi uersus finem tenet, et ideo Mars appellata, a quo finis
omnium rerum. Quadratus quoque finis est eorum quae per
collationem augentur. Nam et harmoniae ultima pars est; ad
enneadem enim ab ogdoade collatio percussionis tonus efficitur.
Non minus nouem Musas dixere. In mundo etiam nouem sunt zonae, id
est sphaerae et deorum septem et terrae.

742. Decas uero ultra omnes habenda, quae omnes numeros diuersae
uirtutis ac perfectionis intra se habet. Quae licet primi uersus
finis sit, secundi monadis implet auxilium. Haec primi uersus
numerorum regulas, analogias, genera, species, differentias,
perfectiones et imperfecta concludit, daturque Iano, quamuis eam
plurimi apocatastasin memorarint.

743. Dictum breuiter qui numerus primum uersum facit, quos deorum
contineat quasque uirtutes. Iam nunc quid ipse numerus sit
quasue inter se analogias seruet et formas breuiter intimabo.
Numerus est congregatio monadum uel a monade ueniens multitudo
atque in monadem desinens. Sunt autem numeri simplicis regulae
quattuor. Prima est quae appellatur a paribus par, secunda a
paribus impar, tenia ab imparibus par, quarta ab imparibus impar,
quas inferius memorabo.

744. Sunt etiam qui primi numeri appellantur, qui a nullo numero
diuidi possunt nisi a monade tantum; non diuidi, sed componi
uidentur, ut puta VII, XI, XIII, XVII et cetera similia; nullus
enim eos numerus diuidere uno ordine potest. Quapropter primi
appellantur, quoniam a nullo numero exoriuntur nec aequis
portionibus discernuntur. A semet igitur nati alios ex se creant
numeros, quoniam ab imparibus paria fiunt, a paribus impar fieri
nullo modo potest. Ergo et primi numeri necessario habendi
pulchrique.

745. Sed omnes numeros primi uersus sub his regulis retractemus:
monas quidem numerus non est; dyas par est; trias et ordine et
uirtute primus; tetras a paribus par; pentas primus; hexas a
paribus impar et ab imparibus par, unde et perfectus nominatur;
heptas primus; ogdoas a paribus par; enneas ab imparibus impar;
decas ab imparibus par. Sicuti in primo uersu, ita et in
sequentibus hae regulae colliguntur. Primus igitur uersus est a
monade usque ad enneadem, secundus a decade usque ad nonaginta,
tertius uero ab hecatontade usque ad nongentos, quartus, qui et
ultimus, a mille usque ad nouem milia, licet nonnulli Graeci
etiam myria adiecisse uideantur.

746. Mihi uero solus numerus approbatur qui digitis coercetur;
alias quaedam bracchiorum contorta saltatio sit. Quo fit ut
numeros germanae praecedentis formis ac lineis concinamus. Nam
mihi in primo uersu monas, illi in signo principium, quod non
habet partes; in secundo uersu a decem numeri ueluti linea
distenduntur; in tertio uersu quadrati ex centum reliquisque
fiunt, quae uelut latitudo primae longitudini sociatur; in quarto
uersu iam cybi sunt; ideo ex mille reliquisque soliditas. Fines
ergo uel limites mihi sunt monas, decas, hecatontas et mille,
Geometriae uero nota, linea, figura, soliditas. Nam monas ita
indiuidua est ut nota; decas in numeris ut linea longitudinis
solius; hecatontas quadratus, qui est superficies et in
longitudinem latitudinemque diuiditur; id est decussis per
decussim fit centum quadratus, hoc per decem fit cybus mille.

747. Omnis impar progressus a monade per singulas positiones
necessario quadratos efficit: primam ipsam monadem; adde triadem:
fecit quattuor, primum quadratum; associatis quinque fecisti
secundum quadratum VIIII; iunge septem, implesti quadratum XVI;
adicis item VIIII, et perficis quadratum XXV. Eodem modo
progreditur ratio usque in infinitum. [1]Sed ad superius diuisa
regrediar: omnem numerum aut parem aut imparem esse et utroque
finiri; quicquid numero adiciatur finito, finitum adici, neque ex
finitis infinitum fieri posse.

748. Omnis uero numerus aut par aut impar est. Par est qui in
duas aequas partes diuiditur, ut II, IIII, VI; impar, qui in duas
aequas partes diuidi non potest, ut III, V, VII. Deinde ex
imparibus quidam ex impari tantum impares sunt, ut III, V, VII;
quidam etiam multitudine constant, ut VIIII, XV, XXI, quos
περισσάκις περισσούς Graeci appellant. At in his qui pares sunt
plura discrimina sunt, <...> an pares sint et dici possint.
Ceteri uel ex paribus pares uel ex imparibus pares; et illos
Graeci ἀρτιάκις ἀρτίους, <hos> uel περισσάκις ἀρτίους uel
ἀρτιάκις περισσούς nominant.

749. Pares ex paribus sunt IIII, quia ex bis binis, octo, quia ex
bis quaternis constat; pares ex imparibus et qui parium impari
multiplicatione fiunt, ut ter bini sex sunt aut quinquies
quaterni XX, quod genus Graeci περισσάκις ἀρτιον uocant, et hi
qui imparem numerorum multitudinem pari multiplicatione
consummant, ut cum bis terni sexis, et quater quini XX fiunt,
quod genus ἀρτιάκις περισσόν Graeci uocant. Qui numeri quamuis
idem sunt, rationes tamen increscendi diuersas recipiunt. Atque
ex his ipsis quidam in duas partes diuisi protinus in impares
numeros recidunt, quidam semel saepiusue per pares replicati
citra singularitatem in impares resoluuntur. Nam duodecim et
uiginti semel per pares diuidi possunt; at XLVIII nimirum bis
uicenos quaternos, inde bis duodenos, dein bis senos, omnes adhuc
pares, efficiunt, nouissime in ternos impares decidunt. Itaque
nemo longius procedere simili multiplicatione potest; quin, ut
duplicatione reuoluta ascenditur, sic per replicationes item in
plures partes digeritur. Nam XX et bis dena sunt <et quater
quina> et quinquies quaterna et decies bina.

750. Quattuor deinde species numeros excipiunt. Quidam enim sunt
per se incompositi, quidam per se compositi, quidam inter se
incompositi, quidam inter se compositi; ex quibus duo priores
primi numeri, duo sequentes secundi nominantur. Sed ea res quo
facilius addisci possit planius indicanda est. Prima et minima
omnis numeri mensura singularitas est, quia nullus numerus non in
singula diuidi potest. Deinde eum etiam aliae mensurae
excipiunt, ut duplicationes, quae duplo, triplicationes, quae
triplo increscunt. Cum hoc ita sit, quibusdam numeris in
singularitate sola mensura est, qui nisi in singula digeri non
possunt, quales sunt tres: tantum impares tres sunt; quibusdam
uero et in aliis numeris, quales sunt IIII et VIIII; nam bis bina
IIII, ter terna nouem sunt: ita illa duplicatione, haec
triplicatione metimur. Ac saepe non una quidem talis mensura
numero, sed plures; siquidem octo metiri et quadruplicatione et
duplicatione facile est, cum et quater bina et bis quaterna VIII
sint. Itaque euidens est quicquid aliqua multiplicatione metimur
metiri nos etiam singularitate posse, non ubicumque
singularitatis mensura est esse alicuius etiam multiplicationis.
Ita singularitas omnibus communis mensura, quibusdam unica est.

751. Cum hoc sit, per se incompositi numeri dicuntur qui nullam
mensuram habent nisi singularitatis; per se uero compositi quos
metiri non tantum singularitate, sed alia quoque multiplicatione
licet. Et haec quidem singulorum numerorum aestimatio est. Bini
uero pluresue iuncti inter se incompositi esse dicuntur, qui
nullam communem mensuram nisi singularitatis habent, ut III et
IIII. Neque enim interest an IIII dupli mensuram habeant, cum
eadem illa in tribus non sit. At inter se compositi sunt quibus
alia quoque quam singularitatis mensura communis est, ut VIIII et
XII, quorum utrumque licet triplicatione metiri, cur ter terna
VIIII, ter quaterna XII fiant.

752. Cum uero alii numeri in singula tantum, alii etiam in
aliquos solidos numeros diuidantur, ut re ipsa discreti sunt, sic
etiam uocabulis discernam, ne qua indiligentibus confusio
oriatur, et cuiusque numeri membra nominabo solidos numeros in
quos is diduci poterit, ut in XII <III et IIII> fiunt; at singula
et si qui etiam solidi numeri immixti singulis inserentur,
partes appellabo, ut in VII uel totidem singula uel etiam bis
terna singulo adiecto.

753. Ex numeris quidam perfecti sunt, quidam ampliores perfectis,
quidam imperfecti: τελείους et ὑπερτελείους et GὑποτελείουςG
Graeci appellant. Perfecti sunt qui partibus suis pares sunt,
ampliores perfectis qui plus in partibus suis quam in se ipsis
habent, imperfecti in quorum partibus minus quam in ipsis est. Et
exempli causa sumamus sex. Hi et in singula diuidi possunt et in
bina et in terna, cum et sexies singula et ter bina et bis tema
fiant sex; ergo partes eius sunt I, II, III. Nunc in unum eae
conferantur, fiunt VI: hoc est parem esse partibus suis, et hoc
numeri genus in aliqua uirtute est, cetera in uitio uel ex
superante uel ex deficiente, ut puta sumamus XII: et duodecies
singula et sexies bina et quater terna et ter quaterna et bis
sena XII fiunt. Itaque eius partes sunt I, II, III, IIII, VI,
quae iunctae in unum XVI efficiunt; hic amplior perfetto numerus
est. At XVI fiunt iunctis sedecies singulis, octies binis, quater
quaternis, bis octonis, neque praeter has [si facias] ulla eius
numeri mensura est. Collati autem in unum I, II, IIII, VIII non
ultra faciunt quam <XV, id est> minus quo ex quo orti sunt. Hic
imperfectus numerus est.

754. Alii etiam plani numeri sunt, alli crassitudinem quoque in
se habent. Planum numerum esse Graeci dicunt qui a duobus numeris
continetur. Id eiusmodi est: in ratione mensurarum tantum de
norma contineri quantum a toto quadriangulo cuius pars in ea
norma sit existimant. Item ad numeros planos feruntur qui in duo
latera ordinantur sic ut rectum angulum faciant et normae
similitudinem repraesentent. Igitur si in alterum latus IIII, in
alterum III porriguntur, hi duo numeri lege eorum XII capiunt,
planumque eum numerum nominant. At crassitudinem aiunt a tribus
numeris. Sint in alterum puta latus IIII, in alterum III supra
deinde quattuor adiciantur. His numeris altitudinem quoque super
inferiorem normam impleri dicunt includique uiginti quattuor. In
quibus, obscuritate ex superuacuo quaesita, euidentissimum est
planum esse numerum sic singulis iunctis ne quid super alterum
sit, crassitudinem fieri numero super numerum imposito.

755. Ipsa autem planities uarias formas habet, numeris ad
similitudinem aliquarum figurarum ordinatis, quae incipiunt a
linea, tum uel triangulae <uel quadriangulae> fiunt; atque eae
quae quattuor angulos habent uel quadratae sunt uel altera parte
longiores, quas ἑτερομήκεις Graeci appellant. Praeterea plures
quoque anguli possunt interdum etiam inaequalia numeri latera
esse. At cum deinde in crassitudinem insurgat figurasque plures
efficiat, tessera perfectissima esse inter eas uidetur. Est autem
triangulum in paucissimis tribus, quadratum in paucissimis ΙΙΙΙ,
id autem quod imparia latera habet in paucissimis V, altera
parte longius quadriangulum in paucissimis sex; crassitudo item,
quae tessera, in paucissimis octo. Nam duo simplicem ordinem
faciunt; tres sic componi possunt ut totidem angulos habeant;
quattuor in quadrum positi in omnem partem binos habent; quinque
sic colligantur ut in altero latere duo, in altero tres sint;
sex, ut quadriangulum faciant, quod in duobus lateribus binos, in
duobus ternos habet. At si quattuor ponuntur, et crassitudo
oritur et paria omnia latera in planitiem atque altitudinem sunt,
binis in omnem partem ordinatis.

756. Similes autem plani numeri sunt quorum latera eandem
rationem habent, ut VI et DC, cum illis in altero latere II et in
altero III, his in altero CC, in altero CCC sint. Eodemque modo
similes etiam in crassitudine numeri sunt quorum latera sub eadem
ratione sunt, ut uiginti quattuor et nonaginta sex. Nam ut in
illis alterum latus IIII et alterum III habet, quo fit ut
planities XII, crassitudo XXIIII capiat, sic in his alterum latus
VIII, alterum sex recipiat, quo fit ut planities XLVIII,
crassitudo XCVI comprehendat. Quod est autem inter duos et tres,
hoc inter CC et CCC; ratio quae est inter III et IIII, haec est
inter VI et VIII. Manifestum erit simul atque rationes quae inter
numeros sunt subiecero.

757. Omnis enim numerus pars est alicui numero maiori; maior
autem aut multiplicatione procedit, aut ratione membrorum aut
partium, aut simul et multiplicatione et ratione membrorum uel
partium. Ratio membrorum in uno membro pluribusue, ratio partium
in una parte pluribusue est. Minor uero numerus aut replicatione
minuitur aut ratione membrorum uel partium, interdum etiam simul
replicatione et ratione aut membrorum aut partium. Neque ulla
ratio numeri ad numerum non intra haec est. Graeci multiplicatos
numeros πολλαπλασίους, replicatos ὑποπολλαπλασίους, membro
membrisue antecedentes ἐπιμορίους, membro membrisue <inferiores
ὑπεπιμορίοθς, parte partibusue antecedentes ἐπιμερεῖς, parte
partibusue> inferiores ὑπεπιμερεῖς appellant; binis deinde
nominibus utuntur in his in quibus binae rationes sunt.

758. Cum hoc ita sit, numerus <ad numerum> comparem rationem
habet aequalitatis, quam ἰσότητα Graeci uocant, ut duo ad duos,
tres ad tres; quae ratio etiam perfetto numero ad suas partes
est, ideoque is numerus potior ceteris habetur. Quid enim aequo
esse melius potest? At ubi alter numerus maior, alter minor est,
protinus inter eos distantia est, quod in omnibus fit qui ratione
membrorum uel partium aut antecedunt aut anteceduntur; ideoque
hi numeri peiores sunt, inter quos partesque eorum aliquod
discrimen est. Sed ut distantia inter duos numeros maiorem
minoremque eadem est, sic ratio inter eosdem contraria est;
tantundem enim distat inter tres et quattuor quantum inter
quattuor et tres, at ratio inter hos ipsos diuersa est, eaque
quae sit infra patebit.

759. Cum proposuerim uero primas in multiplicatione rationes
esse, multiplicationis ratio est senioni ad ternionem, octonario
numero ad quaternarium; contra replicationis ternioni ad
senionem, quaternario numero ad octonarium. Membrorum uero
ratione uincit is numerus qui solido membro membrisue antecedit,
qualis est nouenarius ad senarium; ternione enim uincit, quae
eadem bis in senario numero inuenitur, contraque membrorum
ratione uincitur a nouenario senarius. At partium ratione uincit
qui in se et ipsum minorem numerum habet et aliquam partem eius
partesue, ut si VII cum IIII conferantur; siquidem in septenario
numero et IIII sunt et horum III partes. Contra ergo partium
ratione uincuntur IIII a VII. At idem numerus et multiplicatione
et membrorum ratione antecedit, si puta VIII et III iunguntur;
nam VIII et bis terna habent et praeterea membrum in duobus. Et
multiplicatione uero et partium ratione uincunt V, si conferantur
cum duobus; nam in quinque bis bina sunt et praeterea duorum
pars una. Contra in his ipsis numeris minores a maioribus simul
et replicatione uincuntur et aut membrorum ratione aut partium.

760. Sed ut genera rationum inter numeros haec sunt, sic species
in singulis plures. Nam ut ad multiplicationem primum
replicationemque ueniamus, inter hos aut dupli ratio est aut
tripli aut quadrupli, ac procedere quoque ultra multiplicatio
potest, per eosdemque rursus gradus idem numerus replicatur. Ergo
rationem habent duplo maiorem duo ad unum, IIII ad duos, VIII ad
IIII; duplo minorem unus ad duos, duo ad IIII, IIII ad VIII;
item triplo maiorem III ad I, VIIII ad III ; triplo minorem I ad
III, III ad VIIII; quadruplo maiorem IIII ad I, XVI ad IIII;
quadruplo minorem I ad IIII, IIII ad XVI; eademque in
ulterioribus multiplicationibus et incrementi et deminutionis
ratio est.

761. At ubi inter maiores minoresque numeros ratio membrorum est,
maior aut superdimidio uincit, quem ἡμιόλιον, aut supertertio,
quem ἐπίτριτον, aut superquarto, quem ἐπιτέταρτον Graeci uocant,
et sic ad superquintum, supersextum ulterioresque ratio procedit.
Superdimidius est qui ipsum aliquem numerum et dimidium eius
habet; supertertius, qui ipsum aliquem et tertiam eius;
superquartus, qui ipsum aliquem et quartam eius; eademque in
ulterioribus ratio est. Contra ex isdem numeris minor maiori aut
subdimidius est, quem ὑφημιόλιον, aut subtertius, quem ὑπότριτον
, aut subquartus, quem ὑποτέταρτον Graeci appellant. Superdimidii
rationem habent tres ad duos, CCC ad CC, quorum supra facta
mentio est; conta subdimidii duo ad tres, CC ad CCC. At
supertertii IIII ad III, VIII ad VI, qui ipsi quoque supra positi
sunt; subtertii III ad IIII, VI ad VIII; superquarti V ad IIII,
X ad VIII; subquarti IIII ad V, VIII ad X.

762. Partium uero ratio proxima in quibusdam numeris supertertio
est, in quibusdam superquarto, idque procedere ultra potest.
Supertertio similis est ubi maior numerus minorem ipsum et
aliquas eius tertias partes comprehendit, superquarto ubi et
illum ipsum et quartas eius. Sumamus V et III et X et VI.
Antecedit quinarius ternionem, quod et illam ipsam et eius duas
tertias habet. Item in X sunt et VI et de sex duae tertiae. At
proxima superquarto ratio est inter septem et IIII, inter XIIII
et VIII. In VII et ipsa IIII sunt et eius tres quartae [atque ut
ea ratione quae supertertiae et superquartae proxima est maiores
in his numeris uincunt, sic rationem proximam subtertiae et
subquartae minores cum maioribus habent]. Illo neminem decipi
conuenit, ut aliquam partium rationem superdimidiae similem
putet; nam si numerus aliquis numerum aliquem et dimidium eius
habet, superdimidius est; si numerum aliquem et eius duo dimidia
habet, duplus est. Nec ut duae quidem tertiae rationem
supertertio proximam habent, sic duae quartae rationem
superquarto proximam recipiunt. Nam si quis ipsum et eius duas
quartas habet, superdimidius est, ut sunt VI et IIII: in sex enim
et quattuor sunt et eius duae quartae. Contra uero ut ea ratione
quae supertertiae et superquartae proxima est, maiores his
numeris uincunt, sic rationem proximam subtertiae et subquartae
minores cum maioribus habent, eademque ratio procedit, sicut
superquintae ulterioribusue similis est.

763. Hinc rursus plura discrimina oriuntur, siquidem unus numerus
potest duplo <aut triplo aut quadruplo au>geri et aut
superdimidio aut supertertio aut superquarto ulterioribusue et
multiplicationum et membrorum rationibus. Ponamus IIII et X: ex
his X duplo et superdimidio aucti sunt; nam bis quaterna VIII
sunt, deinde dimidium IIII fit in duobus. At ponamus IIII et
XIIII: ex his XIIII triplo et superdimidio aucti sunt; nam ter
quaterna XII sunt, deinde dimidium quattuor fit in duobus.
Progrediamur ultra usque IIII et XVIII: ex his XVIII quadruplo et
superdimidio increuerunt; nam quater quaterni XVI sunt; deinde
dimidium quattuor fit in duobus. At sint III et VII: ex his VII
duplo aucti sunt et supertertio nam bis terna VI sunt; deinde
pars tertia triumfit in uno. Sint III et X: ex his X triplo
increuerunt et supertertio; nam ter terna VIIII sunt, et deinde
pars tertia trium fit in uno. Ponantur III et XIII: ex his XIII
quadruplo aucti sunt et supertertio; nam ter quaterna XII sunt;
deinde pars tertia trium fit in uno. Accipiamus nunc IIII et
VIIII: ex his VIIII et duplo plus habent et superquarto; nam bis
quatema VIII sunt; deinde IIII quarta pars est in uno. IIII uero
et XIII tripli et superquarti, item IIII et XVII quadrupli et
superquarti ratio est. Idemque in ulterioribus numeris fit,
perindeque numeri minores ex iis et replicationis alicuius et
subdimidii uel subtertii uel subquarti uel alicuius ulterioris
rationem cum maioribus habent.

764. Vt apparere autem ex his potuit, multiplicatio a minima
ratione incipit et subinde ad maiores maioresque transit ratione
membrorum uel partium; replicatio a maxima ratione incipit et
subinde ad minores minoresque transit. Maior ratio dicitur quae
plus, minor quae minus adicit; ergo maior ratio tripli quam
dupli, maior quadrupli quam tripli est; contra minor dupli quam
tripli, minor tripli quam quadrupli est.

765. Incipit igitur multiplicatio a duplo, inde ad triplum, ad
quadruplum semperque ad maiores rationes transit. At ratio
membrorum incipit a superdimidio, deinde ad supertertium,
superquartum semperque ad minus et minus peruenit. Quae omnes
rationes inter duos fines sunt. Ita numeri sunt: ut puta dupli
ratio est inter II et I, tripli inter III et I, quadrupli inter
quattuor et I, et sub isdem rationibus nominum fines minimi
suaque comparatione multo <minores; neque> minores uel sub duplo
quam duo et I, uel sub triplo quam III et I, uel sub quadruplo
quam IIII et I sunt. Super hos deinde quantumlibet isdem
rationibus soluis, fines his numeris augentur. Ideoque [hii] eos
fines qui minimi sunt <πυθμένας> pythagoricus Thymarides
nominabat, quod ut uas super suum fundum, sic numeri rationis
eiusdem super istos adiunguntur; idemque etiam ratione membrorum.

766. Minimi enim fines sunt superdimidii inter II et III,
supertertii inter III et IIII, superquarti inter IIII et V, tum
deinde sub isdem rationibus numeri complentur. Neque alia
condicio<ne partium ratio> est, quae ipsa incipit a tenia parte,
sicut membrorum ratio de hemiolio, deinde primum minimos fines
comprehendit, tum ad maiores transit.

767. Ex his autem uerisimile est primam multiplicationem esse
inuentam, deinde rationem membrorum, tum partium. Neque enim
difficultas ad duplum, deinde triplum et quadruplum apparuit. Tum
ex duplo superdimidii facta condicio, ex triplo supertertii, ex
quadruplo superquarti est, idemque in ulterioribus incidit. Nam
qui duplum uidebat hoc ipso coepit intellegere dimidium, quia ut
duplum quattuor duorum sunt, sic dimidium quaternionis duo. Vt
igitur duobus duos adiciendo quattuor fecit, sic rursus
quaternioni duos adiciendo fecit superdimidium, utque ex duobus
triplo sexis impleuit, sic senario numero duos adiciendo
supertertium inuenit, idemque in ulterioribus incidit. Deinde,
cum incurrerent numeri sine iudicii quidem rationibus positi,
quaesitum est quot quotaeue partes alterius numeri in altero
essent. Ex his eo uentum est ne cuius numeri non aliqua ratio ad
alium numerum exploratissima sit; post haec non difficillima
animaduersio gemina ratione in numeris fluxit.

768. Quoniam genera numerorum rationumque inter eos orientium
exposui, rursus ad ea singula reuertar, et quae in quoque
animaduersiones sint indicabo. Incipiam de paribus atque
imparibus. Par omni multiplicatione sic procedit ut par maneat.
Duplo augentur II et IIII et VIII et XVI, triplo II, VI, XVIII,
quadruplo I, IIII, XVI, LXIIII, CCLVI, idemque in ulterioribus
fit. At impar pari multiplicatione protinus interit et in numerum
parem recidit impari multiplicatione increscere potest, ut impar
maneat. Nam bis tema sex, item bis quaterna VIII fiunt, eodemque
modo quater tema XII, quater quina XX; at ter tema VIIII, et ter
VIIII XXVII; item quinquies tema XV, quinquies quina XXV,
idemque in omnibus multiplicationibus euenit. Quo fit ut, siue
par siue impar parium numerorum multitudo est, id quod
consummatum est par sit, ut II, III, VI, VIII, quae par numerorum
multitudo est, fiunt XX; II, IIII, VI, quae impar numerorum
multitudo est, XII, ambo numeri pares.

769. Item par imparium numerorum multitudo pares facit; ergo III
et V fiunt VIII, qui pares sunt. Impar tantummodo imparium
multitudo impares seruat; nam III et V et VII fiunt XV, illi
quoque impares. Eadem de causa quotiens par numerus uel parem uel
imparem multiplicat, is qui efficitur par est. Nam duplicatio,
siue duo multiplicauit, fecit IIII siue III, fecit VI, ambos
pares. At impar numerus, si parem multiplicat, facit parem, si
imparem, tum demum imparem reddit. Nam triplicatio, si duos
multiplicat, efficit VI, ipsos quoque pares; si III, efficit
VIIII, qui impares sunt.

770. Tum si pari par adicitur, par manet, ut, si duobus IIII
adiciantur, sunt VI. Si impari impar adicitur, par fit, ut, si
tribus V adiciantur, sunt VIII. Vno autem modo impar numerus
procedit, si numero numerus non adicitur eiusdem generis, sed
pari <impar>, impari par. Nam siue IIII quis adiectis tribus
auxerit, siue III adiectis IIII, fient VII, qui impares sunt.
Deinde numero pari quale demitur tale superest; numero impari
contrarium est, ne quod demitur supersit. Ergo si pari par
demitur, id quod superest par est, ut si ex VIII duo auferantur,
supersint VI. Si numero pari impar demitur, id quod superest
<impar est, ut si ex VIII III auferantur, supersint V. Contra si
numero impari impar demitur, id quod superest> par est, ut si ex
VII III auferantur, supersint IIII. Si numero impari par demitur,
id quod superest impar est, ut si ex VII duo auferantur,
supersint V.

771. Par deinde ex paribus est numerus quisquis dimidium par
habet, ut est in XII, quorum dimidium in senario numero est, ipso
quoque pari. Item par ex paribus est quisquis a duobus duplo
increuit, ut IIII, VIII, XVI aut quisquis ab aliis sic increuit
uti recidere in parem possit, quod euenit etiam quadruplo uel
octuplo similibusue auctis. At quisquis numerus dimidium impar
habet par ex imparibus est, ut senio, cuius dimidium in tribus
est. Si quis uero neque <a> duobus per duplicationem increuit nec
dimidium impar habet, par quidem ex paribus est, oritur tamen ab
eo qui par ex imparibus est, ut XII. Hic enim numerus neque per
duplicationem a duobus ortus est neque dimidium impar habet, sed
a senario numero per duplicationem increuit; ille autem par ex
imparibus, id est ternis, est.

772. Transeamus nunc ad numeros incompositos et compositos, quos
etiam primos secundosque nominari proposui. Incompositi per se
numeri nulli pares sunt exceptis, ut supra posui, duobus; ceteri
quicumque per se incompositi sunt omnes impares sunt, ut III, V,
VII, XI, XIII, XVII, XVIIII similesque. Per se uero compositi
numeri sunt omnes pares qui uel ex paribus uel ex imparibus sunt.
Nam et IIII atque VIII duplicatione metimur, quorum alter
numerus in binos, alter in quaternos replicatur; et idem facere
in VI aut X facile est, cum ille in ternos, hic in quinos
resoluatur. Praeter hos multi impares per se compositi sunt, id
est quicumque impari numero multiplicantur. Nam siue ternio siue
quinarius numerus siue quis alius impar impares numeros
multiplicauit, qui sic effectus impar est et per se compositus.
Multiplicet ternio se ipsum, fiunt ter terna VIIII; multiplicet
quinarius numerus se ipsum, fiunt quinquies quina XXV; at
multiplicet uel ternio quinarium numerum uel quinarius numerus
ternionem, fiunt XV; omnesque hi numeri VIIII, XXV, XV, per se
compositi sunt, et quicumque impares sortis eiusdem sunt.

773. Inter se uero incompositi nulli duo pares sunt, siue ex
paribus siue ex imparibus sunt, quia nulli non aliquam communem
mensuram habent. Nam ut sumamus duos pares numeros, alterum ex
paribus, alterum ex imparibus, id est IIII et VI, tamen inter se
compositi sunt, quia communis iis duplicatio est, qua bis bina
IIII, bis terna VI sunt. At impares primum omnes qui per se
incompositi sunt; neque enim possunt aliquam communem mensuram
praeter singularitatem habere qui ne propriam quidem ullam
habent. Ergo III, V, VII similesque omnes, ut per se, sic etiam
inter se incompositi sunt, et in eadem sorte is quoque numerus
est qui par sub eodem iure est, duo; nam ne hic quidem cum tribus
aut quinque aut consimili componitur.

774. Tum quisquis ex his numeris qui per se incompositi sunt
iungitur cum altero numero, quamuis per se composito, efficit ut
hi duo numeri inter se incompositi sint, ut si III et IIII
iungantur. Quid enim interest an alteri mensura aliqua praeter
eandem singularitatem sit, si alteri non est? Ac licet etiam duo
pluresue numeri non per se tantum, sed etiam inter se <compositi
sint, unus per se> incompositus efficit ut omnes inter se
incompositi sint, quia quamuis aliqua mensura pluribus communis,
nulla tamen omnibus praeter singularitatem. Quod euenit si IIII,
VI, VIII et quotlibet similes ponantur, adiciantur deinde iis
III; nam quamuis tres priores numeri inter se componi possunt,
tamen quattuor hi inter se non componuntur.

775. Non tantum uero adiectio eius numeri qui per se incompositus
est efficit ut plures numeri inter se non componantur, sed
potest etiam euenire ut qui per se compositi sunt in unum dati
inter se incompositi sint, ubi quamuis aliquas mensuras, diuersas
tamen recipiunt; idque euenit et inter impares duos numeros et
parem atque imparem. Sumamus VIIII et XXV; horum uterque per se
compositus est. Habet enim mensuram nouenarius numerus in
ternione, habent XXV in quinario numero. Inter se tamen hi non
componuntur, quia neque VIIII quinarii numeri mensuram neque XXV
ternionis admittunt. Idem fit inter VIII et VIIII, parem atque
imparem numerum: nam neque duplicatione aut quadruplicatione
VIIII, neque ternione VIII metiri possumus. Itaque per se
compositi etiam inter se incompositi sunt; qui per se
componuntur, non protinus etiam inter se componi possunt.

776. Compositi uero inter se sunt omnes pares, ut apparere supra
quoque potuit, quicumque uel ex paribus uel ex imparibus sunt;
deinde quidam impares, ut VIIII et XV, cum uterque numerus in
ternos recidunt; tum quidam pares et quidam impares, ut VIIII et
XII, siquidem his quoque triplicatio communis est: ter terna
VIIII, ter quaterna XII sunt. Illud animaduersione dignum est,
quod cum impari numero numquam is par componi potest qui ex
paribus, sed qui ex imparibus ortus est; adeo mutata quoque sorte
iuris tamen aliqua societas superest. Ergo VIIII neque cum IIII
neque cum VIII neque cum XVI neque cum ullo simili numero componi
possunt; componuntur uero cum XII et XXIIII, quae a tribus
initium sumpserunt.

777. Ac ne cum omnibus quidem qui pares ex imparibus sunt componi
potest omnis impar numerus qui per se compositus est, quia
potest non in eandem mensuram recidere. Ergo VIIII et L componi
non possunt, quia L nullam triplicationem recipiunt, quae
nouenario numero sola praeter singularitatem mensura est; euenit
autem hoc quia ne XXV quidem, quae duplicata L fecerunt,
ternionem recipiebant. Ergo si quando impar numerus ex quo par
factus est eandem mensuram quam alter impar tenet habuerit, tum
demum cum illo impari par qui ex hoc factus est componi potest;
ubi illud non antecessit, ne hoc quidem sequitur. Ideo VIIII et L
inter se non componuntur; at VIIII et XXX inter se componuntur:
orta sunt enim XXX duplicatis XV, iam autem VIIII et XV inter se
componi poterant, cum communis his mensura in ternione esset. Ex
his cetera oriuntur quae ad hoc genus numerorum pertinent.

778. Ex duobus numeris inter se incompositis, siue uterque siue
alter per se compositus est, mensura alterius cum altero non
componitur. Sint IIII et VIIII; hi per se compositi, inter se
incompositi sunt. Mensura autem quattuor in duobus, nouem in
tribus est, neque duo uero cum VIIII, neque III cum IIII
componuntur. At sint V et IIII alter per se incompositus;
mensuram quaternio habet in duobus; duo autem et V non
componuntur. [1]Si duo numeri inter se incompositi sunt et alter
ex his se ipsum multiplicarit, is qui sic effectus est cum priore
illo non componitur. Sint III et IIII: hi inter se incompositi
sunt. Siue ternio se multiplicarit, VIIII et IIII , siue
quaternio idem fecerit, XVI et III inter se incompositi erunt.
[2]Si duo numeri inter se incompositi se ipsos multiplicarint,
qui ex his fient inter se incompositi erunt, ut si eosdem III uel
IIII sumpserimus et uterque se multiplicarit, VIIII quoque et
XVI inter se incompositi erunt.

779. Si duo numeri inter se incompositi sunt et alter ex his se
multiplicarit effectusque sic numerus rursus ipse se
multiplicarit, qui sic effectus est numerus cum altero illo non
componitur. Sint II et III; uterlibet numerus se multiplicet,
fiunt bis bina IIII, ter terna VIIII; rursus hos numeros idem
multiplicent, fiunt bis quaterna VIII, ter VIIII XXVII. Sumantur
nunc II et XXVII uel III et VIII; aeque inter se incompositi
sunt. [1]Si duo numeri inter se incompositi sunt et uterque se
multiplicarit, deinde effectum ex se rursus multiplicauerit, hi
quoque qui sic effecti sunt <inter se incompositi sunt>, ut in
iis ipsis qui supra positi sunt. Nam ex duobus VIII, ex tribus
XXVII sic facti inter se non componuntur. [2]Si duo numeri inter
se incompositi sunt et in unum iunguntur, hic numerus qui sic
effectus est componi cum alterutro ex prioribus non potest. Si
III et V in unum iungantur, fiunt VIII; hi neque cum V neque cum
tribus componi possunt.

780. Si numerus in duos inter se incompositos diuisus est,
componi cum alterutro eorum non potest. Diuidantur VIIII in IIII
et V; neque cum neque cum V componi VIIII possunt. [1]Si duo
numeri cum tertio iuncti sic fuerint ut omnes inter se
incompositi sint, deinde ex duobus alter alterum multiplicarit,
qui sic effectus erit aeque cum eodem illo tertio componi non
poterit. Sint duo numeri IIII et VIII; adiciantur his III: inter
se incompositi sunt. Multiplicent duo priores alter alterum;
quater VIII aut octies quaterna fiunt XXXII; hi et III inter se
incompositi erunt.

781. Omnis numerus qui per se incompositus est componi cum altero
non potest, nisi cuius ipse mensura est. <...> Ergo componuntur
III ad VIIII, V ad XV, quia ter terna VIIII, quinquies terna XV
sunt. <Si ergo> in quo numero quid eius non habebunt, cum eo
componi non poterunt. [1]Si duobus numeris positis minor <semper>
e maiore detrahitur et is qui superest non est mensura eius qui
proximus ante eum demptus est, hi numeri inter se incompositi
sunt. Sint III et VIII; tollantur ex maiore numero terni quotiens
possunt, supersunt duo; in his trium mensura non est. Ergo III
quoque et VIII inter se incompositi sunt. [2]Si tres minimi sunt
ex omnibus qui sub eadem ratione sunt, ex his duo quilibet in
unum iuncti cum tertio non componuntur. Sint tres numeri VIIII,
XII, XVI; horum insequens semper priori supertertius est, nec
ulli tres minores sic iuncti reperientur. Confundantur in unum
VIIII et XII: fiunt XXI. Hi cum XVI non componentur.

782. Si impar numerus cum aliquo componi non potest, nec cum
duplicato quidem eo componitur. Sint V et VIII; hi inter se
incompositi sunt. Duplicentur VIII; fiunt XVI; nec cum his quidem
quinque componi possunt. [1]Si duo et alteri duo numeri ponuntur
sic ut neuter ex prioribus cum alterutro ex insequentibus
componi possit, ne is quidem qui ex duobus prioribus factus est
componi cum alterutro insequentium potest. Sint duo numeri IIII
et VIII itemque alii duo V et VII; neuter ex prioribus componi
cum alterutro insequentium potest. Confundatur in unum IIII et
VIII; fiunt XII: ne hi quidem cum V aut VII componuntur.

783. Minimi numeri ex his qui sub eadem ratione sunt inter se
incompositi sunt, ut in dupli ratione minimi sunt II et I, in
tripli III et I, hique inter se non componuntur. At quamuis magni
numeri sumantur qui inter se incompositi sunt, minimi sunt ex
omnibus qui sub eadem ratione sunt. Sint CC et CI; hi inter se
non componuntur; est autem inter eos partium ratio, quod CC CI
[dimidio et] XCVIIII partibus antecedunt, neque id esse inter
ullos minores numeros potest.

784. Cum uero mensurae ratio efficiat ut quidam per se
incompositi compositiue, quidam inter se incompositi compositiue
sint, non alienum uidetur de mensuris protinus subicere. [1]Omnis
numerus aut per se incompositus est aut, si per se compositus
est, in aliquo per se incomposito mensuram habet, ut VIIII quique
ab eo per triplicationem increscunt in tribus, item XV in V. Sed
eorum qui pares ex paribus sunt minima mensura in duobus est;
eorum qui pares ex imparibus aut etiam impares sunt potest minima
mensura etiam in maioribus numeris esse, omnibus tamen
imparibus. Vnius autem compositi mensura uel minima uel maxima
facile reperitur. Replicato enim numero proxima mensura maxima,
ultima minima est. Vt puta sint quinquaginta; hi replicentur:
dimidia pars earum XXV; in his maxima mensura est. Rursus
animaduertamus quas inferiores mensuras habeant: sunt autem
decies quina L, item quinquies dena, item bis quina uicena; nec
ulla ex his minor est ea quae ex duobus est: haec igitur minima
mensura quinquagenarii est.

785. At si duo numeri inter se compositi sunt, maior et minor,
quomodo reperiatur communis his maxima minimaque mensura quaeri
potest. Oportet autem maiori numero minorem detrahere quotiens
potest; deinde quantum ex priore superest, tantundem demere ex
minore quotiens potest. Qui supererit numerus, is erit eorum
numerorum mensura maxima. Sint duo numeri CCCL et C; demantur ex
CCCL quotiens possunt centeni, id est ter: reliqui sunt L. Ex
altero centenario numero detrahantur L, supererunt ex eo L. Hic
numerus CCCL et C communis mensura maxima est; nam quinquagiens
bina centum, quinquagiens septena CCCL sunt. Ex hoc etiam illud
apparet quod quisquis numerus minor [maximam in supra] duos
numeros metitur maximam quoque eorum mensuram metietur. Minima
autem mensura eorundem numerorum sic inuenitur: ubi maxima
reperta est, illius ipsius minima quaeritur; eadem etiam
prioribus numeris communis minima est, ut hic quoque minima
quinquagenarii mensura in duobus est; igitur eadem etiam priorum
numerorum minima mensura est.

786. At trium numerorum qui inter se compositi sunt maxima
minimaque mensura sic inuenitur: duorum mensura maxima quaeritur;
si est tertio quoque eorum minimo communis, repertum est id quod
desideratum est; si non est, medii minimique maxima mensura
eodem modo requiritur, eaque tribus omnibus communis est. Sint
tres numeri CCCL, C, LXXV: quaesita mensura maxima sit communis
his qui CCCL et his qui C sunt, repertaque sit in quinquagenario
numero. Consideremus an hic tertium illum qui LXXV habet
metiatur. Si metiretur, omnibus tribus communis esset; non
metitur autem. Ergo iungimus C et LXXV, et horum maximam mensuram
requiramus. Demo ex C LXXV; supersunt XXV. Hos quotiens possum
demo ex eo numero qui LXXV habet, id est bis; supersunt XXV. Hic
numerus maxima mensura est communis his qui C et his qui LXXV
sunt; in his etiam omnium trium numerorum maxima mensura communis
est. Nam uicies quinquies terna LXXV sunt, uicies quinquies
quatema C, uicies quinquies quatema dena CCCL. Consideremus nunc
horum XXV quae minima mensura sit: ea peruenire neque ad duos
neque ad tres neque ad quattuor potest, sed est in quinario
numero; et haec eadem mensura minima communis omnibus tribus
superioribus numeris reperietur. Nam duo, qui et CCCL et C
metiuntur, LXXV non metiuntur; III, qui LXXV metiuntur, CCCL et C
non metiuntur IIII, qui C metiuntur, rursus CCCL et LXXV non
metiuntur. V primum omnes illos metiri possunt, quia quinquies
quina dena LXXV, quinquies uicena C, quinquies septuagena CCCL
sunt.

787. Duobus uero numeris datis, quem minimum metiantur sic
inuenitur: sint dati numeri duo et III. Hi inter se incompositi
sunt; ex his alter alterum multiplicet: bis terna uel ter bina
fiunt VI. Hic minimus numerus est quem duo metiantur. Maximum
quem metiri possint nemo dixerit, sed omnem idem numeri metientur
quicumque senario numero multiplicato fiet. At dentur duo numeri
inter se compositi VIIII et XII; simili multiplicatione eodem
non peruenitur, quia potest etiam minor numerus quam qui sic
efficitur in his mensuram habere; alia igitur uia reperiendum
est.

788. Videamus qui minimi numeri sub eadem ratione qua hi sint.
Est autem [in] nouenario numero minimus rationis eiusdem in
tribus, duodenario in duobus. Nunc multiplicet ex minoribus
numeris uterlibet non suum numerum, sed alienum, id est uel III
XII uel II VIIII; ter duodena XXXVI, bis nouena XVIII. Ex his
consideremus an minor numerus, qui est XVIII, mensuram habeat et
in VIIII et in XII; habet autem in VIIII, in XII non habet.
Dimittatur igitur, et maior apprehendatur, qui est XXXVI. Hic
minimus est quem metiri et VIIII et XII possint; nam et nouies
quaterna et duodecies tema XXXVI sunt. Eadem ratione omnem
numerum quicumque XXXVI multiplicatis fiet idem illi duo numeri
metiuntur.

789. Tribus autem numeris datis numerus quem minimum illi
metiantur sic inuenitur: sint dati tres numeri II, III, IIII;
sumatur is numerus qui minimus et in duplicatione et in
triplicatione mensuram habet: is est senarius. Consideremus an
hunc etiam tertius ex tribus, id est quaternio, metiatur. Si
metiretur, repertum id esset quod requisitum est. Nunc non
metitur; aspiciamus ergo quem minimum IIII et III metiantur: is
est XII; ergo is est minimus quem omnes illi tres metiri possint;
nam et bis sena et ter quaterna et quater terna XII fiunt. Et
hinc quoque omnem numerum qui XII multiplicatis fiet idem illi
numeri III metiuntur.

790. Vbi duo numeri numerum aliquem metiuntur, qui minimus in
illis duobus mensuram habet eiusdem illius numeri mensura est.
Sint dati XII; hos et II et III metiuntur. Minimus autem numerus
quem duo metiuntur senarius; atquin idem etiam XII metitur; nam
sexies bina XII sunt. Idem fit in eo numero quem tres aliqui
metiuntur; nam hunc quoque metitur qui minimus in illis tribus
mensuram habet. Ponantur XXIIII; hos et II et III et IIII
metiuntur; minimus autem numerus qui [est XII] in isdem illis
tribus mensuram habet <est XII>. Atquin hic quoque eos qui XXIIII
sunt metitur; nam duodecies bina XXIIII sunt.

791. Si bini numeri <qui minimi sunt ex iis qui sub eadem ratione
sunt cum binis numeris maioribus> [maiores minoresque] ponuntur
sic ut eadem ratio inter maiores minoresque sit, quotiens maior
maiorem, totiens minor minorem metitur. Sint numeri II et III,
deinde VIII et XII. Eadem inter maiores minoresque numeros ratio
est; nam et III duobus et XII his qui VIII sunt superdimidii
sunt. Metiuntur autem III eos qui XII sunt quater; nam quater
tema XII sunt. Atqui duo quoque eos qui VIII sunt quater
metiuntur; nam quater bina VIII sunt.

792. <Si> quotiens singularitas aliquem numerum metitur, totiens
alius numerus alium metietur, eueniet ut quotiens singularitas ex
secundis priorem numerum metietur, totiens is qui arte in
singularitatis mensuram uenerit ulteriorem numerum metiatur. Sint
I et V et VI et XXX. Singularitas quinarium numerum quinquies
metitur, idem facit serio in XXX; rursus ipsos sex singularitas
sexies metitur; atquin quinarius quoque numerus sexies metitur
eos qui XXX sunt.

793. Si duo numeri alter alterum multiplicant, eum uero numerum
qui sic effectus est aliquis qui per se incompositus est metitur,
idem necesse est etiam utrumque ex prioribus metiatur.
Multiplicet decussis octonarius numerus, fiunt LXXX; hos duo
metiuntur; nam bis quadragena LXXX sunt; atquin idem II VIII
quoque et X metiuntur, cum bis quatema octo, bis quina X fiant.

794. Quotienscumque numeri portionis eiusdem, quam ἀναλογίαν
Graeci uocant, in ordinem ponuntur, primus si ultimum metitur
secundum quoque et deinceps omnes metietur; si secundum metitur,
ultimum quoque et medios metietur; si quemlibet denique unum
metitur, omnes metietur. Contra si ultimum non metitur, ne
secundum quidem neque quemquam alium; si secundum non metitur, ne
ultimum quidem aliumue; si quem medium non metitur, ne alium
quidem. Sint III et VIIII, XXVII, LXXXI, CCXLIII; inter hos omnes
tripli ratio est; ternio autem metitur eos qui CCXLIII sunt: ter
octogena singula CCXLIII sunt. Idem ergo metitur nouenarium
numerum, cum ter terna VIIII sint; et quia hunc metitur, etiam
ultimum, et quia utrumlibet, etiam ceteros, et quia medium
quemuis ex illis, et priores quoque et ulteriores. At duo, quia
non metiuntur CCXLIII, ne VIIII quidem aut medios; quia VIIII non
metiuntur, ne CCXLIII quidem aut medios; quia nullum ex mediis
metiuntur, ne ulteriores quidem.

795. Si quotlibet ab uno numeri conueniunt portionis eiusdem,
quot per se incompositi numeri ultimum numerum, totidem etiam eum
qui ab uno proximus est metientur. Sint numeri qui duplo
increscunt I, II, IIII, VIII, XVI; ex his eos qui XVI sunt II, et
idem se ipsos metiuntur. At sint I, XII, CXLIIII, MDCCXXVIII:
<metiuntur eos qui MDCCXXVIII> sunt per se incompositi numeri II
et III, quia bis octingena sexagena quaterna MDCCXXVIII sunt;
itemque ter quingena septuagena sena. Atquin idem II et III XII
quoque, qui ab uno proximi sunt, metiuntur, cum bis sena et ter
quaterna XII sint.

796. Si quotlibet ab uno numeri portionis eiusdem sunt, minor
numerus maiorem semper per aliquem aliorum qui sub eadem portione
sunt metitur. Sint I, II, IIII, VIII, XVI, XXXII, LXIIII. Ex his
II eos qui IIII sunt, IIII eos qui VIII sunt, VIII eos qui XVI
sunt, XVI eos qui XXXII sunt, XXXII eos qui LXIIII sunt
duplicatione metiuntur. At II eos qui VIII sunt quadruplicatione
metiuntur; eadem eos qui XVI sunt metiuntur qui IIII sunt, VIII
eos qui XXXII sunt, XVI eos qui LXIIII sunt. Itemque
octuplicatione metiuntur II eos qui XVI sunt, IIII eos qui XXXII
sunt, VIII eos qui LXIIII sunt, neque inuenitur numerus qui non
et maiorem metiatur et nulla alia mensura id facit quam quae in
isdem numeris est.

797. Si quotlibet ab uno numeri portionis eiusdem sunt et is qui
ab uno proximus est per se incompositus est, maximus ex his in
mensuram non ueniet nisi <ab iis> qui eiusdem portionis erunt.
Sint I, III, VIIII, XXVII: inter hos tripla portio est et uni
proximus numerus per se incompositus est. Igitur eos qui XXVII
sunt nullus numerus metiri potest nisi aut III aut VIIII, qui sub
eadem portione sunt. Quod non ita euenit si quando ab uno
proximus numerus compositus est. Sint I, IIII, XVI, LXIIII:
proximus ab uno numerus per se compositus est; ergo ultimus, qui
est LXIIII, alias quoque mensuras quam quae in hac serie sunt
admittit, et II et VIII et XXXII, cum bis XXXII, octies octona,
bis et tricies bina LXIIII faciant. [1]Quem minimum numerum duo
per se incompositi metiuntur, eum nullus alius per se
incompositus metietur. Sumantur V et VII: nullum minorem numerum
quam XXXV metiuntur; nam quinquies VII et septies quina XXXV
sunt, atque nullus aius numerus per se incompositus hunc metiri
potest, non II, non III, non XI, non XIII, non XVII, multo uero
minus ulteriores numeri.

798. Si quadratus numerus quadratum metitur, in latere Quoque
eius lateris mensura est. Sint duo quadrati numeri IIII et XVI:
metitur eos qui XVI sunt quaternio; quater enim IIII XVI. Atquin
in latere quattuor duo sunt, in latere eorum qui XVI sunt IIII
sunt: II metiuntur quaternionem; bis enim bina IIII sunt. Ex hoc
etiam illud apparet ex duobus quadratis numeris, si in alterius
latere <alterius lateris> mensura est, in ipso quoque quadrato
numero alterius quadrati mensuram esse.

799. Si quadratus numerus quadratum non metitur, ne in latere
quidem alterius mensura alterius <lateris> est. Sint quadrati
numeri IIII et VIIII: quaternio nouenarium numerum non metitur;
ergo ne duo quidem, qui in latere quaternarii sunt, III, qui in
latere nouenarii numeri sunt, metiuntur. Ex hoc etiam illud
apparet ex duobus quadratis numeris, si in alterius latere
alterius lateris mensura non est, ne in alio quidem quadrato
numeri alterius quadrati mensuram esse.

800. Si tessera tesseram metitur, in latere quoque alterius
alterius lateris mensura est. Sint duae tesserae VIII et LXIIII:
eos qui LXIIII sunt octo metiuntur, siquidem octies VIII LXIIII
sunt. Atquin si in latere eius tesserae quae VIII habet II sint,
in latere eius quae LXIIII habet IIII sint, II quattuor mensura
sunt. Ex hoc etiam illud apparet: si ex duabus tesseris in
alterius latere alterius lateris mensura est, eius quoque
tesserae aria tessera mensura est. [1]Atquin si tesseram tessera
non metitur, ne in latere quidem alterius lateris alterius
mensura est. Sint duae tesserae VIII et XXVII: eos qui XXVII sunt
VIII non metiuntur; ergo cum in latere eius tesserae quae VIII
habet II sint, in eius quae XXVII habet III sint, II ternionem
non metiuntur. Ex hoc etiam illud apparet, quod, si in latere
tesserae <lateris alterius tesserae> non est mensura, ne ea
quidem tessera eam tesseram metitur.

801. In omni numero, qui mensuram in aliquo numero habet ex eodem
et membri nomen acquirit qui mensuram facit. Sint VIIII: hos
ternio metitur, et est nouenarii numeri tertia pars in tribus.
Sint XVI: hos quaternio metitur, et est quarta eorum qui XVI sunt
IIII; idemque in ceteris omnibus numeris reperietur. [1]
Sequitur autem ut, si numero membrum sit, in eo numero mensuram
is habeat cui cum eo membro commune nomen sit; ut nouenarii
numeri membrum in ternione est, eumque tres metiuntur.

802.

     Hos sat erit cursim numeros memorasse modosque;
     cetera Cecropias aequum perhibere cathedras,
     si tamen ullus inest nostris super halitus aris
     aut lite in ueterem cultum replicantur abollae.
     Me spatium admonuit iam claudere fatibus orsa,
     ne superum nostri capiant fastidia coetus,
     et uetus astrigero pellar Numeraria caelo.»
     Sic ait, ac reticens propiori adiuncta sorori.
     


Liber VIII
De astronomia
803. Quae dum geruntur et deorum sacer senatus illos numerorum
concinentium repugnantiumque admiratur anfractus, ipsamque
feminam quatiam uenerabilis exeellentiae celsitudine reuerendam
non cassum parentem superum ereditam recognoscit, multitudo
etiam, quae iussa constiterat, sapientum praesertimque Pythagoras
cum sectatoribus cunctis Platoque Timaei sui caligosa
discriminans arcanis eam laudibus uenerantur, nupturamque
uirginem saepius conspicabunda Pallas, quid super dotalis
eruditione feminae comprobaret, exquirit, et ipsa nutum
admirantis associans, Cyllenius autem nullius magis alumnae
splendore ac luculentia, gloriatus huius se feminae euehit
granditate. Sic Phoebo diutule aliam dotalium intromittere
remorante, ne prioris propere admiratio laberetur, sacrum
paululum fuit reuerendumque silentium.

804. Silenus interea, ut Euan consecutus pone uietus atque
acclinis astabat, seu marcore confectus aetatis siue anxia inter
doctae uocis miracula intentione compressus, an alias poculis
turgens tunc etiam nuptialis gratiae nomine prolectatus
inundantis se temeti infusione proluerat, iamdudum laxatus in
somnos, forte repente † glandum † stertens ranae sonitum
desorbentis increpuit. Quo strepore et rapiduli sonitus raucitate
concussi eodem se quamplures conuertere diui senisque proflantis
somnum atque umentis crapulae exsudatione conspecta risus
circumstantium eo maxime, quo claudebatur, excussus. Tunc,
quoniam eredita iocos nuptialis licentia non uetare, famulitium
Veneris uernaculaeque Bromiales tantos cachinnos concussis
admodum tulere singultibus, ut quamplures alios conisos cohibere
risum hoc maxime in petulantis proruptionis sonitum effusique
cachinni libentiam prouocarint. Denique, ut semper impatiens
atque inuerecundis procax ac proteruus assultibus, ad eum alacer
Cupido atque hilarus accucurrit atque, ut depile rubellumque
caluitium senex baculo acclinatus affixerat, palmae uerbere
percrepantis apploso eoque sonitu reclamanti risum uelut etiam
permissum paene omnibus suscitauit.

805.

     Tunc uix senex reclusis
     creperum uidens ocellis
     circumspicit ridentes
     ictuque suscitante
     stupidum dolens tuetur,
     frictuque palmulari
     madidata tergit ora.
     Tunc motus increpante
     baculum rapit Lyaeo,
     ac dum mouere gressum
     cupit auocante Lyde,
     tandem recepta luce
     superum uidet senatum.
     Percellitur repente
     silicerniumque nutans
     temptat ciere cursum.
     Tunc motibus negatis
     magis inuolutus astat,
     cessimque formidantis
     abeunt pedes tremore,
     titubansque moliensque
     haeret, redit, recurrit.
     Tunc uicta palpitansque
     turgens cadit senectus.
     Fit maior inde risus,
     nescit modum Voluptas,
     donec iubente Baccho
     Satyrus rapit iaeentem
     scapulisque dat supinum
     tumidumque hiatimembrem
     colloque complicatum
     utribus parem reportat.
     


806. Hac iocularis laetitiae alacritate feruente, Satura illa,
quae meos semper curae habuit informare sensus, «ne tu» ait,
«Felix, uel Capella uel quisquis es, non minus sensus quam
nominis pecudalis, haius incongrui risus adiectione desipere uel
dementire coepisti. Ain tandem? Non dispensas in Iouiali
cachinnos te mouisse concilio uerendumque esse sub diuum
Palladiaque censura assimulare quemquam uelut cerritulum
garrientem?

807. At quo etiam tempore Cupido uel Satyrus petulantis ausus
procacitate dissiliunt? Nempe cum uirgo siderea pulchriorque
dotalium in istam uenerabilem curiam ac deorum uentura
conspectus. Apage sis nec postidhac nugales ausus lege hymeneia
et culpae uelamine licentis obnuberis. Saltem Prieneiae ausculta
nihilum grauate sententiae et, ni ὄνος λύρας, καιρὸν γνῶθι». Tam
tristibus asperisque Saturae alioquin lepidulae uerberibus
demulcatus, cum excusamentis admissi uelut proeacis inuoluor,
tandem, quae puellarum intromittenda pararetur, inquiro. Ac sic
illa, nondum stomacho senescente, quo in me uehebatur, exorsa:

808.

     «Astrigerae iam sedis iter cursumque polorum
     et sacra multiuagos qua tollunt sidera flexus
     dicere tempus adest. Video splendescene pulsu
     icta corusciferi subitum laquearia caeli.
     Illinc bis septem solitus seruare Triones
     pastor Hyperborea resplendet luce Bootes,
     hinc, qua deuexo tellus subducitur axe,
     ignoto Canopos sese infert fulgidus astro.
     Phoebeos pariter currus rapidosque meatus
     et toties uariae flammantia cornua lunae,
     quin etiam medios quos nectunt culmina circos
     obliqua, et rutilis qua se rapit orbita signis,
     cernere iam uideor: tu fingere ludicra perstas
     uiliaque astriloquae praefers commenta puellae?»
     


809. Talia adhuc canente Satura, uetitus ille ac durissime
castigatus denuo me risus inuasit. «Euge» inquam, «Satura mea, an
te poeetriam fecit cholera? Coepistine Permesiaci gurgitis
sitire fontes? Iamne fulgores praeuides et uultus deorum? Vbi
illud repente discessit, quod irrisoria semper lepidaque uersutia
inter insana [semper] deridebas uatum tumores, dicabulis
cauillantibus saleque contenta nec minus [poetarum] rhetorum
cothurno inter lymphatica derelicto, et quod rabido feruebas
cerebrosa motu, ac me Sileni somnum ridentem censorio clangore
superciliosior increpabas? Ergone figmenta dimoueam, et nihil
leporis iocique permixti taedium auscultantium recreabit?
Paeligni de cetero iuuenis uersiculo resipisce, et ni tragicum
corrugaris,

     ride, si sapis, o puella, ride.»

810. His me Saturaque mea alternanti diutule obiurgatione
rixatis, aliam dotalium uirginum Delius intromissurus egreditur.
Et ecce globus quidam lucis aetheriae et concaua perspicui ignis
aggestio, ut apparebat intra se quandam uirginem claudens, miti
uertigine sensim uolutus inlabitur. Quo candore luminis
propinquantis plures irradiati refulsere diui, fatalesque maxime,
quorum etiam habitus motusque et quicquid in his ignotum
credebatur emicuit; tunc et ipsa extimi caeli contextio eiusdem
lucis fulgoribus reuibrauit. Quo miraculo stupefacti aerii,
terrestres marinique diui et si quos clausa telluris operiunt,
Astraean Theminque, Uranien certe Libyssam apparuisse rati locum
consessionis honoratissime praebuere.

811. Et ecce subitum prosilit quaedam gemmata nec minus totis
artubus decenter oculea; huic sidereus uertex uibrantesque
crines; uerum alae cum pinnis hyalinis et uolitandi per mundum
remigia crebrius aurata crispantur. Gestabat in manu cubitalem
fulgentemque mensuram, in alia librum, in quo praemetata diuum
itinera et cursus recursusque siderei cum ipsis polorum
cardinibus praenotati ex metallis diuersicoloribus apparebant.
Quae ubi in medium quampluribus sibi diis arridentibus uenit,
ceteris pulchritudinem splendoremque eius admirantibus, ita
coepit:

812. «Multae admodum rationis nec eiusdem despicabilis
temnendaeque contuitu me, si qua sunt industriae nostrae opera,
conuenerat reticere. Nec enim uerecundae arbitror probitatis
motus cursusque proprios ipsis edisserere, qui mouentur,
docereque deos uelle quod faciunt; tum etiam, quod per immensa
spatia saeculorum, ne profana loquacitate uulgarer, Aegyptiorum
clausa adytis occulebar. Quippe per quadraginta, ferme annorum
milia illic reuerenti obseruatione delitui; atque utina post
diluuialis consternationis excursum Athenarumque urbem longa
intercapedine restitutam nullae me in Graeciam teretes illecebrae
nec lactantes crinitorum † scopas palliolos non tegendam potius
quam diuulgandam † cognouissent! Numquam profecto itinera,
stationes reditusque uestri in notitiam hominum ac mortalium
curarum illuuiem peruenissent.

813. Sed quoniam utcumque in Graiam notitiam errabunda perueni,
sufficere oportuit, quicquid ab Eratosthene, Ptolemaeo, Hipparcho
ceterisque uulgatum, ne me ultra loquendi necessitas ingrauaret.
Tamen quia me alumnantis erudientisque Cyllenii reticere non
permittit officium, nostrique studii secreta discludere sollertia
quoque nubentis inuitat, apud uos, superi caelestesque, qui
uestra recensebitis meacula, non tacebo.

814. Mundus igitur ex quattuor elementis isdemque totis in
sphaerae modum globatus terram in medio imoque defixam aeternis
caeli raptibus circumcurrens circulari quadam ratione
discriminat. Quamquam auscultare physicis in ipso astruendi
limine non dedigner, qui subtilium corporum teneritudinem suis
coactibus eircumductam in quasdam sectas uias et circulorum
intercapedines non aestimant disparari, sed suis fluctibus
adhaerentes naturas undiquesecus globoso ambitu orbibusque
diffundi, quarum circa medium, quod dixere centron, aquae primum
aerisque sequens, tertium ignis cyma commemorant, et tunc quinto
quodam corporeae substantiae temperamento aetherios circumuolare
fulgores, quo loco solis, lunae ac siderum signiferique orbis se
obliquitas circumducit, quod κυκλοφορητικόν cyma [gymnasia]
retulerunt. Cuius naturae tranquillitas etiam illum extimum tenet
ambitoremque cursum, qui ex eo, quod nullis sideribus oculatur,
anastros perhibetur.

815. Si igitur sui similis omnis circumagentium naturarum ambitus
reperitur, nulli possunt aetherium tractum circuli uariare. Nos
igitur circulos non ita dicemus, ut liquentis naturae discrimina
corpulenta fingamus, sed ut ascensus descensusque ad nos
errantium demonstremus. Neque enim uel axem polosque, quos in
sphaera aenea, quae cricote dicitur, ad intellegentiae compendia
affinxere mortales, ego robori mundanae rationis apponam, cum
nihil solidius terra sit, quod eam ualeat sustinere; deinde cum
poli uelut perforatae exterioris sphaerae cauernis emineant, et
hiatus quidam cardinesque fingantur, quod utique subtilibus
aetheriisque accidere non potuisse compertum.

816. Sicubi igitur intellegentiae edissertandisque proposito uel
axem uel polos uel circulos perhibebo, ideali quadam prudentia,
non diuersitate caeli discreta, sed spatiorum rationibus
depensetur. Sicque habeatur, cum euexum deuexumque mundum dixero,
cum similis cunctis suis partibus sit sublimeturque uel lateat
pro condicione horizontis positioneque terrarum.

817. Hoc igitur praemonitio illud insinuo, quod quidam Romanorum
non per omnia ignarus mei stellas ad stando, sidera a considendo,
astra ab Astraeo dicta fuiss commemorat, fabulosisque commentis
Grai compleuere caelum, ego praecepta potius edisseram
disciplinae, ac decem dici mundi circulos asseuero, quorum alii
paralleli, <alii obliqui, alii per polos ducti. Et paralleli,>
quos aequistantes latine possumus memorare, eosdem polos habent
quos ipse mundus. Poloe enim sunt, qui a centro circuli linea
usque in circumferentias ducta medietatis sectae mensuram aequa
ratione discriminant.

818. Verum ex parallelis primus est is, qui et semper apparens et
contingens confinia finitoris numquam mersus assurgit, qui
septentrionalis circulus perhibetur ex eo, quod cum ceteris, quae
promentur, etiam geminae sidera Septentionis includit.

819. Secundus autem ex parallelis ma<ximo pro>ximus solstitialis
est, ad quem sol aestiuus accedens solstitii fine repulsus
abscedit.

820. Tertius aequinoctialis medius maximusque cunctorum, per quem
sol secundo, uel cum in aestiuam flagrantiam surgit, uel cum in
hiberna descendit, quadam mundi medietate peruectus mensuram
noctis lucis aequalitate compensat.

821. Huic propinquus brumalis, in quem hiemali fine perueniens in
aquilonem denuo repulsus assurgit.

822. Quintus autem idemque ultimus australis quique antarcticus
perhibetur. Hic mersus ac uix altiore circuli extremitate
horizontis defixa contingens, tanti tamen spatii, quanti
septentrionalis circulus, ratione monstratur, cui etiam inuenitur
oppositus.

823. Consequens reor coluros demonstrare, quorum pars desuper
quaedam, alia in imo uersatur occulta, de quibus non nescio
scriptorum uariare definita. Nam alii a septentrionali cardine in
meridianum duci circulum perhibent, exindeque sub terras meantem
denuo in arcticum apicem sublimari; alii uero contra a cardine
meridiano inchoamenta circuli perhibentes, eundem per arcticum
uerticem, unde ortus, denuo retulerunt, qui quidem alium ab ortu
circulum decusantes in quattuor quadras mundi ambitum
discreuerunt.

824. Verum ego, quod Hipparchus meus scriptorum <...> ueritate
complexus, hos dico a signis zodiaci cycli uenientes et tam inter
se secundo coniunctos, quam omnes parallelos angulis aequalibus
persecantes in cardines peruenire. Nam unus ab Arietis octaua
parte natus ambito mundo per polorum uertices ad eandem recurrit;
alius simili complexu mundum a Cancro exortus includit, quod
planius postmodum faciemus.

825. Verum nunc obliqui sunt edicendi, quorum signifer duodecim
discriminibus interstinctus ex parallelis duo solstitialem
brumalemque contingens, aequinoctialem medium secat secundo, nec
ad pares angulos aut findit aut finditur. Qui soli lunaeque iter
praebet cum quinque sideribus.

826. Galaxias uero [lacteus] obliquorum multo maiore ambitu
porrectus etiam uiribus approbatur; nam confinio septentrionalis
circuli natus in finitorem antarcticae regionis acclinans, paene
totum uidetur permeare caelum. Quem quidem mihi desipere uidentur
qui circulum negauerunt. Superest iam unus e circulis, quem
quidem, quoniam locis momentisque omnibus uariatur, dubito quid
appellem. Hic tamen nobis ima supernaque discriminans atque
undique in superficiem telluris lineae flexu ambientis incumbens
horizon uel finitor uel finiens perhibetur.

827. Sed quoniam expositi circuli breuiter claruerunt, nunc eorum
spatia, unde primo conceperim, perhibebo. Ac prius ad
septentrionalis circuli redeam granditatem, in quo more
geometrico duo primo signa composui ad circulum perducendum, id
est unum quod centron, aliud quod peripherian demonstraret.
Itaque in ipso mundi cardine posui clarius sidur, atque ab eo ad
Draconis caput, quod iam notaueram usque ad finitoris circulum
peruenire, lineam duxi, quam postea manente centro mente
circumagens circulum designaui, atque ab omni parte spatium
aequale complexa per haec sidera peripheria circumducta peruenit:
a capite Draconis et dextro pede eius, qui appellatur Engonasis,
ad medium Cephei pectus, tunc ad pedes priores maioris Ursae,
inde rursus ad Draconis caput.

828. Huic circulo confinis solstitialis, quem itidem lineari
dimensione a cardine mundi iil octauam Cancri partem ducta, quo
Sol accesserat solstitio, reperimus. Eundem circulum ambitu
potiore per haec tamen signa curuaui: incipitab octaua parte
Cancri, cuius omne corpus in longitudinem secat, ad Leonis pectus
ac uentrem; inde ad Ophiuchi umeros, deinde ad caput Cycni,
deinde ad ungulas Equi ac protinus ad dextram Andromedae manum,
deinde ad sinistrum Persei crus eiusdemque sinistrum umerum, inde
ad utraque Heniochi genua et proxime ad Geminorum capita, a
quibus rursus ad octauam Cancri ipsius partem.

829. Aequinoctialis demum circulus bis admensus a poli termino
circumactus tam in Arietem quam in Libram linea permeante per
haec signa circulum cludit: ab octaua parte Arietis per totum
corpus eiusdem ad reductum Tauri pedem, inde ad mediam Orionis
aluum, deinde per editas curuationes Hydri Crateraque et Coruum
ad octauam Librae partem inter duas lucidas signi illius stellas;
inde ad utraque Ophiuchi genua ac tunc per Aquilam ad Pegasi
caput, a quo rursus ad octauam Arietis partem.

830. Brumalem uero ciruculum similiter signo in octaua Capricorni
parte defixo per haec meare comperimus: ab octaua parte
Capricorni per totum copus eius ad pedes Aquarii, inde ad Ceti
ultimam caudam ac dehinc ad Leporem prioresque Caniculae pedes,
inde per Argo tergusque Centauri Ad Scorpionis aculeum, deinde
per Sagittae ultimam partem ad octauam Capricorni partem circulus
reuoctur.

831. Vltimus ex parallelis, qui uocatur antarticus, tantundem
spatii quantum septentrionalis includit. Quem quidem meantem,
quibus sideribus oculetur, ego poteram meorare; neque enim mihi
ulla caelestis globi portio habetur incognita. Sed quoniam per
ignota superioris partis uisibus hominumque distenditur, dicere
praetermitto, ne incomperta falsitatem admiscere uideatur
assertio.

832. Melius coluros demonstramus, licet ipsi quoque aliquid
curuationis abdentes non se totos uisibus repraesentent. Tamen,
qua coniectura non errat, poterunt demonstrari. Atque ita eorum
primus, qui ab aequinoctiali parte sumit auspicium, ab octaua
Arietis parte contingens ultimum Deltotou angulum, ac mox summum
contingens Persei caput dextrumque eius bracchium, proxime manum
secans per septentrionalem circulum ad cardinem peruenit mundi; a
quo per caudam Draconis ad sinistrum Arctophylacos proximeque ad
Bootis stellam ductus dextrum.Uirginis pedem sinistrumque
contingit, in quo octaua pars Librae est; unde ad dextram manum
Centauri, qua Pantheram tenet, diuisus haud procul ab eo loco,
quo sinistram Centauri ungulam tetigit, in regionem inconspicuae
nobis partir obruitur; unde emersus infra Cetum per corpus eius
auersique ceruicem ad caput atque inde ad octauam partem Arietis
redit.

833. Alter autem colurus, qui etiam tropicos dicitur, ab octaua
parte Cancri consurgit ad sinistrum ex prioribus Ursae pedem per
ipsum pectus eius ceruicemque; inde ad cardinem peruenit mundi
atque iride per clunes minoris Ursae et inde per Draconem ac
sinistram alam Cycni ceruicemque perductus ultimum Sagittae
spiculum et proxime rostrum Aquilae contingit, a qua ad octauam
partem Capricorni descendit; inde haud procul mersus in regionem
inconspicuam infra Argo reconsurgit, cuius et gubernaculum et
rectam puppim secans ad octauam Cancri partem redit.

834. Duos iam superesse circulos dubium non habetur, quos quidem
obliquos dici superius memoraui. Quorum unus signifer non ut
ceteri, quos linealiter feci, sed latissimus omnium comprobatur;
quem cum in XII spatia discernerem, singulis XXX partes non
nescia rationis adscripsi. Verum eius latitudinem circuii tetendi
in duodecim portiones, ut tantundem spatii habeat latitudo,
quantum longitudini duodecim partes attribuunt. Quod cur factum
sit, facile est loco eo, quo de sole loqui coepero, demonstrare,
qui per mediani circuli eiusdem lineam solus fertur.

835. Cuius circuli ambitum per duodecim signa admodum clara
circumagi dubium non habetur. Iam galaxias non magis ratione quam
oculis approbatur; cuius ultra regulam et plerumque deficiens
latitudo a Cassiepeae astro <...> in Scorpionis aculeum
latitudine compensatur.

836. Superest circulus solus finitor, qui ex eo, quod semper
surgentis demeantisque mundi diuersitatibus uarietur, certum
astrorum ordinem non poterit retinere.

837. Iam nunc inter circulos uniuersos quid interstitii [uel
spatii] intercapedo naturalis immiserit, aequum explicare. Nam
inter septentrionalem circulum, quem in spatia orto resecaui, et
inter solstitialem interpatet tantundem, quantum interest inter
VIII et VI. Nam idem interiectus spatiis similibus continetur, in
quo fit, ut circulus maior sit ab eodem interiectu pari spatio
et eiusdem tertia, portione. Alia intercapedo inter solstitialem
aequinoctialemque circulos minor est a superiore interiectu,
quantum quattuor numeri a sex. Ab aequinoctiali ad brumalem
similis; a brumali autem ad austrinum talis, qualis illa, quae
inter septentrionalem solstitialemque circulos interiecta;
circulusque ipse austrinus tantum habet ad cardinem suum, quantum
septentrionalis ostendit.

838. Peracta iam spatiorum circulorumque breuiter ratione, sidera
quae appellantur inerrantia percurramus. Dubium enim non est
XXXV signis omne splendescere caelum, nisi forte uelit quis, quae
eorum gestamina, sociare, licet animalium uocabulis censeantur,
ut Capram, quae Heniocho superposita, aut Haedos, qui eius umeris
sustinentur, uel Serpentem, quem Ophiuchus tenet, aut Pantheram,
quem Centaurus gestat, quae sidera uelut partes habendae sunt
potiorum. Haec igitur quinque et triginta signiferi interiacentis
ambitu discernuntur; nam glia sunt aquilonia, alia austrina. A
regione quippe zodiaci quae Septentriones uersus depicta sunt,
aquilonia perhibentur, inferius autem numerantur austrina.
Aquilonis igitur habent partem utraque Septentrio, Draco, qui
inter utramque flexuosus inlabitur, Arcturus, quem alii Bootem
appellant, Corona Ariadnes Nixusque, quem alii Engonasin dicunt,
Lyra, Cycnus, Cepheus, Cassiepeia, Perseus, Deltoton, Heniochus,
Andromeda, Pegasus, Ophiuchus, Delphinus, Aquila, Sagitta.
Austrina autem haec sunt: Hydrus, Crater, Coruus, Procyon, Orion,
Canicula, Lepus, Eridanus, qui ab Orionis pede defluit, Cetus,
Centaurus, nauis Argo, Piscis austrinus, Caelulum, Ara. Nam et
Aquam, quae ex cratere Aquarii fluit, melius partem signi
credimus, et stellam, quam quidam Canopon, quidam Ptolomaeon
appellant, quae superioribus inconspicua in confinio Alexandriae
incipit apparere, ut partem Eridani fluminis aestimabo.

839. Haec discernit zodiacus, qui quidem aequales duodecim
signorum integrat portiones, sed undecim habet signa. Scorpius
enim tam suum spatium corpore quam chelis occupai Librae, cuius
superiorem partem pedes Uirginis occuparunt, maiorem uero
Scorpius; denique Chelas, quam Libram, quidam dixere Graiorum:
ego signorum duodecim nomina, quod uulgo nota sunt, praetermitto.

840. Intellego ordinis hoc fuisse, ut quo circulo spatioue quae
signo sint demonstrarem. Sed et magnam partem astructionis
exquirit contra propositum breuitatis, et quod mediatenus
tertiaue parte quaedam signa [defixis] diuersis circulis sua
membra discerpant, hanc obscuram caliginem derelinquo. Quippe, ut
cetera transeamus, manus interior Arcturi intra septentrionalem
circulum ponitur, reliquumque corpus parti alteri deputatur,
Cephei corpus mediatenus thorace partito diuersis circulis
attribuitur; Nixus uero sinistro pede septentrionalis Draconis
uerticem calcans, capite solstitialem circulum ascendit, unum
bracchium Lyrae, alterum dans Coronae; et alia huiusmodi non
minus insuauia quam morosa.

841. Illud potius attendendum, quibus surgentibus signis quae
ortum faciant occidantque. Nam oriente Cancro occidunt Corona
Ariadnes et austrini Piscis pars dimidia, Ophiuchus a pedibus
usque umeros Serpensque, quem detinet, praeter fauces caputque
totum, Bootis etiam medietas; oriuntur uero Orion totus
Eridanique principium et in lingua Caniculae lucida stella. Cum
autem Leo oritur, Coronae reliquiae conteguntur, austrinusque
Piscis et Ophiuchi, Serpentis Bootisque partes, itemque Aquila
Nixique pars dextra; oriuntur uero Hydri caput, Lepus et Procyon
Canieulaeque pars prima. Oriente autem Virgine occidunt Lyra,
Delphinus et Sagitta Cycnique pars potior Eridanique pars ultima
et caput ceruixque Pegasi; oriuntur autem Hydri pars prior usque
ad Cratera Caniculaque tota et nauis Argus puppis.

842. Libra surgente occidunt Pegasi et Cycni reliquie portiones
Andromedaeque caput Cepheique umeri, Cetus et flexus fluminis
Eridani; oriuntur Coronae medietas, Nixi dexter pes et Bootes et
Hydri reliquum praeter ultimam caudam Centaurique pars, quae in
equi speciem figuratur. Scorpione autem nascente occidunt
Andromedae pars reliqua, item Cephei quae extra septentrionalem
circulum posita, et Cassiepeia et Orionis pars; eodem tempore
oriuntur Ariadnes Corona tota et caput Ophiuchi Nixique corpus
omne praeter sinistram manum, Hydri cauda ultima et Centaurus
totus praeter priores pedes. Sagittario nascente mergitur Orion
et Canicola et Heniochi pedes; oriuntur uero totus Ophiuchus et
Nixi sinistra manus et Lyra et Cephei caput umerique et Centauri
priores pedes.

843. Capricorno oriente occidunt Heniochus totus et eius Capra
Haedique, Persei pars sinistra et Argus puppis et Procyon;
inuicem oriuntur Cycnus et Aquila et Sagitta et Altatium. Aquario
oriente occidunt Centauri pars equina, Hydri caput; oritur et
equus Pegasus. Piscibus ortis occidunt Hydrus totus et Centauri
pars reliqua et Crater; praeterea oriuntur Andromedae pars dextra
et Piscis austrinus. Arietis signo surgente occidunt pedes
Centauri et Altarium; oriuntur uero Andromedae sinistra pars et
Persei caput usque aluum et Deltoton. Signo Tauri oriente
<...signo Geminorum oriente> occidunt Bootis pedes, Ophiuchus a
pedibus ad genua usque; oriuntur autem Ceti pars reliqua et
sinister Orionis pes.

844. Temporurn quoque ipsorum, quibus oriuntur aut occidunt,
habenda distantia est. Nam quae transuersa oriuntur et retta
occidunt, celeriores ortus habent quam occasus; contra autem quae
recta oriuntur et trans- uersa conduntur, tardius oriuntur. Nam
Cancri signum rette oritur inclinatumque mersatur, licet hoc in
Capricornum parua inflexione curuetur; oritur <duabus horis et
duo>decima parte horae, et hora occidit ac deunce: minima in isto
distantia. Leo autem oritur duabus horis et tertia parte horae,
occidit uero hora semis et sexta parte. Virgo oritur horis duabus
et dimidia et sexta parte horae, similiterque Libra, occiditque
hora et tertia parte. At Scorpius diminuit ortum et auget
occasum; oritur enim horis duabus et tertia parte, occidit hora
semis et sexta parte horae. At Sagittarius oritur horis duabus et
duodecima parte horae, occidit hora et deunce horae.

845. At inuicem quae transuersa oriuntur et retta occidunt,
breuiores ortus occupant quam occasus. Denique ex his est signum
Capricorni, quod oritur hora et deunce, occidit duabus horis et
duodecima parte horae. Aquarii uero proximum signum oritur hora
et dimidia et sexta parte horae, occidit horis duabus et tertia
parte horae. Sequens hoc Piscium signum oritur hora et tertia
parte horae, occidit duabus horis et dimidia et sexta horae
parte; eandem mensuram Aries utriusque temporis seruat. <Taurus
oritur hora et dimidia et sexta parte horae, occidit duabus horis
et tertiaparte horae.> at Gemini oriuntur hora et deunce,
occidunt duabus horis et duodecima parte.

846. Haec est inaequalitas, quae dierum spatia noctiumque
discriminat. Nam cum Solis lumen eorum signorum principium, quae
tardius oriuntur, ingreditur, dum sequentia signa nascuntur, diei
prolixitas procuratur; ubi uero haec intrarit, quae cito orca
tardius demersantur, diebus exiguis noctes efficit grandiores.
Denique haec ratio et illis respondet, qui uel miram efficiunt
quaestionem talia proponentes: si spatiis aequalibus signa omnia
percensentur ac necesse est diebus noctibusque cunctis sena signa
supra terras esse, omnes dies noctesque pares esse debuerunt.
Sena, autem signa superstare non dubium est totidemque
delitescere, dies quoque noctesque uariari diuersitatibus
spatiorum. Nam solstitialis dies habet aequinoctialis mensurae
horas XIIII et sextantem, brumalis uero horas VIIII et dimidiam
ac tertiam portionem, uicissim brumales noctes solstitialis diei
temporibus porriguntur, cuius lucis tempora suscipit nox aestiua.
In tanta uarietate diuersitateque temporum illud profecto
colligitur, signa aequalia non habenda.

847. Cui conclusioni et rerum ueritas et nostra regula
refragatur. Multiplici enim clepsydrarum appositione monstratum
omnia signa paria spatia continere. Cum enim diuersa tempora in
ortu habeant atque occasu, tamen si omnium ortus occasusque
compenses, uidebis ad plenum collata mensuris aequalibus
respondere.

848. Verum hac quaestione summota, alia subtilior de spatiis
imparibus obiectatur. Dicunt enim: si spatia signorum aequalia
sunt, aut Sol tardiore cursu quaedam signa transcurrit, aut in
dierum ratio diuersitate mentitur. Sed constat Solem Geminorum
signum XXX et duobus diebus excurrere, Sagittarii autem XXVIIII
ceterisque signis aut adici aut detrahi aliquas portiones; quod
profecto non fieret, si et Sol aequali cursu ferretur et signa
spatiis paribus tenderentur; Sol autem eadem ac perpetua
celeritate festinat. Relinquitur, ut signis spatiorum aequalitas
denegetur.

849. Sed hanc quaestionem opinio inueterata composuit, quoniam
omnes hactenus credidere, quemadmodum ipsi mundo sphaeraeque
postremae centron est terra, ita et solaris circuli eandem
centron esse. Quod omnino falsum esse non dubium est; nam ut
diuersa spatia sunt caelestis ambitus circulique medialis, ita et
diuersis centrorum signis punctisque torquentur, quo fit, ut
terra solaris circuli centron non sit, sed eccentros habeatur.
Per uices enim propinquitates descensusque ad terras solaris
orbita cursusque submittit, itemque pro signorum condicionibus
sublimatur; et cum medietatem linearem in latitudinem zodiaci Sol
libratus excurrat, orbem tamen Solis obliquitas meatus aut
imprimit aut extollit. Quis enim dubitet Cancrum Geminosque
ueluti in mundi ardua sublimari, rursumque Sagittarium
Capricornumque ratis deflexibus infimari? Quod cum ipse zodiacus
signaque caelo cohaerentia tantundem a terris undiquesecus
interstitii detineant, solaris tamen circulus, qui subtermeat,
aut euehitur aut descendit. Hinc uenit, ut a Sole signa cum
dierum transcurri diuersitatibus uideantur.

850. Transcursa ratio est signorum caelestium acque etiam
circulorum. Nunc planetarum orbes disseram, quos quidem non ab
erroribus suis (nam isdem Solis rationibus commeantes nihil
licere patiuntur errori) sed quia diuersa uarietas mortalibus
caligines intentionis offundit, non planetas, sed planontas
Straton asserii. <Et de his diuinis fulgoribus cum uobis
praesentibus disseram, eis uocabulis, quae apud mortales uestrae
unicuique religio maiestatis affixerit,> memorabo, licet eos
propriis numinibus insignitos etiam aliis nominibus appellarint.

851. Nam Saturnum Phaenona dicunt Iouemque Phaethonta, Pyroin
Martem, Venerem Phosphoron, Mercurium Stilbonta nominarunt; Soli
uero Lunaeque diuersitas gentium innumera uocabula sociauit.
Horum igitur septem illa eo maxime cum fixis sideribus habenda
distantia, quod illa caeli tantummodo cursibus commouentur
propria statione seruata, hi uero tam mundanis raptibus
auferuntur quam propriis cursibus commouentur.

852. Nam quantum eos retulit diei noctisque rotatio, tantum
nituntur diuersis compensare temporibus, id est aut mense ut
Luna, aut anno ut Sol, aut triginta annis ut Saturnus, et ceteri
temporibus attributis pro spatiorum, quae circumeunt, latitudine
aut breuitate.

853. Quae cuncta sidera, licet in ortum pergere uideantur, non
tamen aduersum mundum rigido motu, sed obliquo per zodiaci defixa
moliuntur; alioquin ex contrario partium suarum motu mundus
stare non posset. Denique etiam Peripateticorum dogma contendit
non aduersum mundum haec sidera promoueri, sed celeritate mundi,
quam sequi non poterunt, praeteriri. Quod quidem, etiam ut uerum
sit, meis non poterit rationibus obuiare. Siue enim Saturnus
nimia cum mundo celeritate concertans uix exiguis cursibus
superatur, ac Luna, quod tardius incedat, intra tricesimum diem a
mundi parte eadem praeteritur, siue contra mundum nitentibus
ideo celerior, quia breuiore ambitu orbem circuit, Luna,
tardiorque Saturnus propter latitudinem orbis effusi, utrum
uelis, meis regulis non obsistit, siquidem suis motus istorum
rationibus dispensatur.

854. Quibus tamen septem sideribus unus est communis motus, quod
omnes ortum petunt, alius, quod temporum omnes diuersitatibus
acque accidentibus uariantur. Nam ex his quinque sidera stationes
recursusque patiuntur, Sol uero Lunaque cursu continuo
rapiuntur. Item haec lumina uicibus obscuran<tur occultan>tium;
quinque uero sidera nesciunt obumbrari; tria item ex his cum Sole
Lunaque orbem terrae circumeunt, Venus uero ac Mercurius non
ambiunt terram.

855. Licet generaliter sciendum cunctis orbibus planetarum
eccentron esse tellurem, hoc est, non tenere medium circulorum,
quod centron esse non dubium, et illud generale septem omnibus
aduertendum, quod, cum mundus eiusdem ductus rotatione unimoda
torqueatur, pianetae cotidie tam loca quam diuersitates arripiant
circulorum; nam ex his nullum sidus ex eo loco, unde pridie
ortum est, eleuatur.

856. Quod si est, dubium non est CLXXXIII circulos habere Solem,
per quos aut ab solstitio in brumam redit, aut ab eadem in
solstitialem lineam subleuatur; per easdem quippe mutationes
commeat circulorum. Sed cum Sol praedictum numerum habeat, Mars
duplos circulos facit, Iouis stella duodecies excrescit, octies
uicies cumulatur Saturnus eos circulos, qui paralleli etiam dicti
sunt, circumcurrens; qui motus omnium cum mundo proueniunt et
terras ortibus occasibusque circumeunt.

857. Nam Uenus Mercuriusque licet ortus occasusque cotidianos
ostendant, tamen eorum circuli terras omnino non ambiunt, sed
circa Solem laxiore ambitu circulantur. Denique circulorum suorum
centron in Sole constituunt, ita ut supra ipsum aliquando, infra
plerumque propinquiores terris ferantur; a quo quidem uno signo
et parte dimidia Mercurius, <Venus uero XLVI partibus>
disparatur. Sed cum supra Solem sunt, propinquior est terris
Mercurius, cum intra Solem, Venus, utpote quae orbe uastiore
diffusioreque curuetur.

858. Nam Luna, quae propinquior terris est, per quos feratur
anfractus inferius memorabo. Post cuius orbem alii Mercurium
Veneremque, alii ipsius circulum Solis esse concertant; deinde
Martis, Iouis ac Saturni, quos omnes ut suis amplitudinibus
metiamur, quod non facile astrologi uoluere, ab uno Geometriae
concesso assertio est inchoanda, quod et ipsa suggerit in
praesenti et ab Eratosthene Archimedeque persuasum, in circuitu
terrae esse CCCCVI milia stadiorum et X stadia, † ita ut ab hoc
ergo indubitatis rationibus approbatur Lunae circulum centies
esse maiorem. Qui quidem circulus ipsa Luna sescenties potior
inuenitur.

859. Quae duo et defectibus Solis assiduis, quantum umbrae Luna
subiecta reddiderit, et ipsius umbrae collatione cum ipso Lunae
corpore uera dimensione monstrantur. Quae nisi morosa sint,
quemadmodum dimensa sim, demonstrabo. [1]Crebro in climate
Diameroes proueniens Solis defectus eiusdem ex omni parte totum
obumbrauit orbem, sed propinquo climati, id est Diarhodu, portio
obscurationis apparuit, in climate uero Diaborysthenus nulla
obsistente parte Sol totus eluxit. Vnde, quoniam clima Diarhodu
quot stadia contineat manifestum est, repperi duodeuicesimam
partem terrae umbram, quam Luna fecerat, continere. Sed quoniam
maius corpus est, quo umbra metaliter iacitur, quam ipsa umbra,
ex climatibus, quibus pro parte Sol obscurabatur dextra laeuaque,
compertum triplo maiorem esse ipsam Lunam umbra sua. Ergo
collectum est Lunam sexies minorem orbe terrae praedictis
rationibus inueniri.

860. Luna autem minor est orbe suo sescenties, quod clepsydris
<...> fusilem ponas, atque emersa omni subtrahas primum et aliud
uas apponas, donec nocte alia renascatur. Adiecto ad circuli
spatia et quod excurrit partibus et ipso item Lunae corpore,
quoniam de circulo hoc quoque esse non dubium est, inuenies
sescenties aquam excrescere, unde colligas circulum eius toties
esse maiorem. Si ergo ipsa Luna maior sexies terra, sescenties
circulus eius, uides lunarem circulum centies maiorem esse
tellure.

861. Quo monstrato alios circulos uideamus. Sed quis dubitet
solarem circulum duodecies, quam Lunae est, esse maiorem, cum,
quod illa mense, ille duodecim currat? Martis uero circulus
uicies quater potior inuenitur, Iouis centies et quadragies,
Saturni trecenties tricies et sexies. Vnde si numerus intentius
supputetur, et quot stadia Saturni circulus habeat, et quota eius
portio omnis terra sit, inuenitur. Nam si centies Lunae circulus
maior est terra, Lunae autem circulo trecenties tricies sexies
maior Saturni, maior est igitur Saturni circulus omni terra
tricies ter milies et sescenties.

862. Nunc iam Lunae meatum, quae terrae propinquior est,
uideamus. Quam quidem menstruum habere lumen physicorum
assertione persuasum est; cum quod sit, semper pleni orbis esse
non dubium est. Nam si ab illa parte, qua se subicit Soli, omni
hemisphaerio conlustratur, etiam cum nobis tricesima nullum lumen
ostendit, superne, qua Solem spectat, pleno lumine relucescit;
denique cum discedens a Sole a latere eum coeperit intueri, pro
parte etiam inferius lumen adquirit, donec e regione posita ab
hac parte, qua nobis est uisibilis, collustretur.

863. Circuit enim eius globum undiquesecus Solis nitor et ei
parti, quam totam tunc aspicit, lumen indulget, cuius luminis
radii in terras quoque † lucubrandiore perueniunt, ut si quis e
speculo lumine repercusso effigiem lucis exeipiat. Quae quidem
Luna cum eum in orientis partibus comprehenderit, obscuratur, et
cum in occasu deseruerit, lucescit.

864. Cuius primi luminis effigies quibusdam uelut cornibus
circulata μηνοειδής dicitur; cum uero XC partibus a Sole
discedens orbem eius mediatenus idem radius luminarit, διχότομος
perhibetur, sed praedictis partibus cum alias XLV adiecerit,
ἀμφίκυρτος perhibetur, id est maior dimidia, minor plena; cum
uero CLXXX partibus a Sole discesserit, contrario posita totam
partem, quam terris opponit, illuminans πανσέληνος perhibetur; ac
dehinc deficiens seruat cum praedictis partibus nomina memorata.
Quae quidem XIII orbis sui partes die nocteque transcurrit, cum
pro latitudine circulorum, quos obeunt, eodem interstitio Mars
dimidiam, Iuppiter duodecimam unius partis, Saturnus uicesimam
octauam unius portionis excurrat.

865. Verum Luna circuit totum signiferum diebus XXVII et bisse,
sed Solem XXVIIII diebus et media diei noctisque parte
consequitur; quod ideo tardius prouenit, quia, cum suum peregerit
circulum, aeque ipse Sol ah eodem loco, quo ei lumen dederat,
excucurrit et in signo proximo aut etiam altero reperitur. Nam si
in Librae aut Scorpii aut Sagittarii ultima parte lumen
acceperit, non eum in seguente signo, sed in altero consequetur;
haec enim tria signa aliquando transcurrit, quemadmodum his
contraria plerumque bis inuenit. Nam quoniam ibi Sol XXX diebus
et in Geminis XXXII moratur, Luna, quae XXVIIII diebus et dimidia
parte eum consequitur, ibi utique poterit inuenire.

866. Verum eadem Luna aliquando XIIII diebus, aliquando XV,
plerumque XVI plenum perficit lumen, ita tamen, ut in eodem
deponendo compenset. Nam si quarto decimo die lumen impleuerit,
XV diebus amittit, ut dierum ratio integra concludatur. Verum
eadem implet annum suum CCCLIIII diebus; nam XII eius coitus hoc
numero peraguntur, sicque fit, ut annus solaris diebus XI maior
habeatur, quod intercalationum diuersitatibus compensatur.

867. De latitudinis partibus, per quas Luna commeat, edicamus.
Nam in zodiaco XII esse latitudinis partes superius intimaui, per
quas diuersis modis sidera spatiantur. Nam alia per tres partes,
alia per quattuor, alia per octo, quaedam per omnes XII
deferuntur. Sol enim in nullam excedens partem medio libramento
fertur absque ipso Librae confinio; nam ibi se in austrum
aquilonemue deflectit ad dimidium fere momentum. Luna autem per
omnes XII currens nunc in aquilonem prouehitur, nunc in austrum
deueniens infimatur utrimque momentis <sex> excurrens, sicut
Hipparchus quoque consentit.

868. Denique obliquitati eius uocabulum constitutum, ut fere
helicoides dicatur, ita tamen ut descendens ascendensque ipsam
solarem lineam, quam mediam inter senas utriusque lateris partes
esse monstraui, aut acutis aut spatiosis angulis secet, nec
possit tamen ad idem, hoc est ita ut est posita, eodem mense
eadem parte sic ad Solem reuerti eadem latitudinis portione, nisi
mense ducentesimo tricesimo quinto, hoc est anno decimo nono.
Nam ut sub eadem die isdemque propinquitatibus siderum
inerrantium ad idem redeat, faciunt anni LV; ut uerum etiam
planetarum isdem radiationibus sub eadem specie contingat, anni
magni prolixitas spectanda.

869. Verum eadem Luna cum secans solarem lineam in aquilonem
scandit, uocatur ὕψος ὑψουμένη, cum ab aquilone ad solarem lineam
redit, dicitur ὕψος ταπεινουμένη; cum a solari in austrum
descendit, ταπείνωμα ταπεινουμένη; cum deinde rediens ad Solem
resurgit, ταπείνωμα υψουμένη. Sed idem ascensus descensusque
faciunt utriusque luminis obscurationem. Nam cum Luna scandens
descendensue in solarem lineam inciderit, si tricesima est, hoc
est omni corpore subiecta Soli, obscurationem Solis terris facit;
suo enim corpore subter se positas obscurat, aliis partibus
terrae Sole, qua non tegitur, relucente. Quam obscurationem ideo
non cunctis mensibus facit, quia non semper tricesima in eadem
solari linea reperitur, sed aut sursum aut deorsum posita, ne
possit obstare, transmittit.

870. Item Lunae defectus fit, cum in contrario Luna posita, hoc
est quinta decima, in eadem linea Solis umbra terrae metaliter
infuscatur. Nam Sol umbram terrae in suam lineam mittit, quam si
Lunae corpus intrarit, quoniam uidere lumen Solis terra obstante
non poterit, luminis soliti ademptione furuescit; alias, cum in
superiore aut inferiore latitudinis loco fuerit, pleni luminis
effigie relucescit.

871. Denique ideo intra sextum mensem defectus non poterunt
iterari, quid aut quinta decima aut prima in eadem Solis linea,
cum per XII partium latitudinem spatiatur, deinde non poterit
inueniri. Vnde si ab aquilone rediens ad Solem in latere proximo
posita non obsistit, παράλλαξιν ἐν συνόδῳ facere perhibetur; quae
si a latere septentrionis transcurrens coit nec obsistit,
καταβίβασιν ἐν βορείῳ συνόδῳ <facere> memoratur; si ab austro
ueniens nec obsistens lumen acceperit, παράλλαξιν ἐν συνόδω νοτίῳ
fecisse dicitur; si autem ad solarem circulum ueniens ab austro
obstiterit Soli, ἀναβιβάζοντα σύνδεσμον fecisse dicitur. Hae
species diuersitatesque Lunae sui mortales uarietate confundunt.

872. Iam Sol, quem gemino diximus meare motu (quippe ab orto aut
cum mundo corripitur, aut ipse suum circulum contra mundum per
obliqua distendit), uerum ex ea parte, qua cum mundo uoluitur,
cotidie ortus sui lineam mutat, et quoniam omnes ductus, per quos
uoluitur, circulos appellamus, CLXXXIII eosdem esse dubium non
habetur. Nam siue a Cancro descendat, per eosdem usque ad
brumalem circulum curret, siue a bruma in solstitium ueniat, per
ipsos denuo reuoluetur; qui quidem secantes secundo zodiacum
contrariis signis perpetuo lineantur. Nam primus Arietis circulus
primus est Librae, item secundus ac tricesimus; item Tauri prior
Scorpionis est primus. Sic igitur CCCLXVI partibus fiunt
CLXXXIII circuli, quos omnes parallelos appellamus, et ex
contrario, ut dixi, signa isdem partibus secant. Ergo hos
circulos annuos CCCLXV diebus et triente diei peragit, siue ad
solstitialem circulum tendat, siue exinde reuertatur.

873. Illud etiam non tacendum, <quod>, cum sint duo hemisphaeria,
unum ab aequinoctiali cuculo in septentrionem, aliud in austrum
ab eodem aequinoctiali, tamen Sol diuersa utrumque ratione
transcurrat, cum, ut dixi, paria sint signa partis utriusque.
Verum id, quod ad solstitialem consurgit, CLXXXV diebus et
triente diei noctisque, id autem, quod ad brumalem deprirnitur,
CLXXX diebus peragitur; quod utique illa res facit, quod
eccentron Solis cuculo dixi esse tellurem et in superiore
hemisphaerio altius folli, in inferiore ad terrae confinia
propinquare. Dubium autem non est citius transcurrere breuiorem
sinum tardiusque diffusum.

874. Verum Sol, cum ad Cancrum ab aequinoctiali parte conscendit,
aestatem praestat hominibus, quos inter solstitialem
septentrionalemque uiuere dubium non habetur; cum ab eodem Cancro
in aequinoctialem Libram descendit, auctumnum facit; cum uero ad
brumalem lineam recedit, hiems habetur propterea, quod calore
dimoto torpor inuadit. Rursum, cum a Capricorno hiemali in
aequinoctialem Arietem surgit, uernum tempus arridet; exhinc
denuo in Cancro aestas torrida renouatur. Sed e contrario
perferre omnia non dubitatur antipodas, quorum aestatem
Capricornus faeit, hiemem Cancer, Sol tenens aequinoctia utrique
parti temperiem.

875. Iam illud superfluum puto, noctium accessus defectusque
memorare, cum pares pro rata sint aestiuis diebus hiemis noctes
et hiemalibus diebus noctes aestiuae, unaque aequinoctialis nox,
quae bis anno contingit, par sit diei suo. Nam cum ab aequinoctio
uerno in Cancrum Sol meat, omnes dies maiores sunt noctibus
suis; item ab auctumnali aequinoctio usque ad brumam minores dies
noctibus [lateratis].

876. Minimus autem anni dies brumalis est, qui habet horas VIIII,
maximus solstitialis habet horas XIIII, licet hoc pro climatum
rationibus uarietur. Nam climata VIII sunt, sed proximum
solstitiali Diameroes, deinde alterum Diasyenes, tertium
Diaalexandrias,quod ducitur per Cyrenas in Africam Carthagini ab
austro adiacentem,quartum et medium ex omnibus Diarhodu, quod per
mediam Peloponnesum Siciliamque ductum ad ostium Baetis
peruenit, quintum est Diarhomes per Macedoniam et altera, parte
per Gallias et Lusitaniam ad Tagum descendens, deinde sextum per
Hellespontum Thraciamque et confinem Germaniae Galliam, septimum
Diaborysthenus, Ponticum mare et ab altera parte Germaniam
Britanniamque praecidens; ultimum est ultra Maeotis paludes et
infra Riphaeos montes.

877. Ergo secundum climata dies dicantur. Diameroes maximus dies
habet aequinoctiales horas XIII, minimus dies XI; Diasyenes
maximus dies horas habet XIII, minimus X; Diaalexandrias maximus
horarum XIIII, minimus X; Diarhodu maximus horas XIIII, minimus
VIIII; Diarhomes maximus XV, minimus VIIII; Diahellespontu
maximus horas XV, minimus VIII; Diaborysthenus maximus horas XVI,
minimus VIII; Diarhiphaeon maximus XVI, minimus VII. Deinde cum
prope cardinem aceesseris, longior dies semper breuiorque nox
fiet; denique colligitur sub ipso sphaerae cardine semestrem diem
esse.

878. Interea bis climatibus quibusque crescunt decrescuntque
luces, sciendumque a bruma ita dies accrescere, ut primo mense
duodecima eiusdem temporis quod additur aestate accrescat,
secundo mense sexta, tertio quarta, et quarto mense alia quarta,
quinto sexta, sexto duodecima. Illud quoque manifestum, quod
zodiacus circa Cancrum Capricornumque flexior aequinoctialem
paene directim secat.

879. Hactenus de Sole; nunc planetarum cursus conuenit intueri,
eorumque praecipue, qui circa Solem peragratione mundana
uoluuntur. Nam Stilbon paene anno circulum ducens per VIII
latitudini partes alterna incitus diuersitate discurrit. Huius
Venerisque circulos epicyclos esse superius memoraui, id est non
intra ambitum proprium rotunditatem telluris includere, sed de
latere quodammodo circumduci; qui ut oriri subinde occidereque
uideantur, mundani motus raptibus inuoluuntur.

880. Sed idem Stilbon, licet Solem ex diuersis circulis
continetur, ab eo tamen numquam ultra XXII partes poterit
aberrare nec duobus signis absistere, nunc praeteriens, nunc
consistens aut certe regrediens. Qui quidem diuersis schematibus
uariatur; nam licet exiguos paruique temporis faciat, tamen et
ortum facit et occasum. Quippe ubi radiis solaribus condicione
partium liberatus ante emergentis splendorem iubaris uibrabundus
apparet, ultra terrarum horizontem subleuatur. Nam acronycho ortu
hic numquam poterit eleuari, quod in diametro Solis positis
potest euenire sideribus [diametrum in signo septimo perhibetur].
Ita fit, ut isti, qui ultra signum et alteram exiguam portionem
sequentis abesse non poterit, non illic contingat ortu acronycho
subleuari.

881. Denique nec contrarium eidem nouit occasum; sed ortum idem
uespertinum facit, cum post occasum Solis luminis sui liberiate
clarescit; item occasus duos habet, unum cum ante Solem parere
solitus claritate radii superuenientis occulitur, alium cum
itidem retrogradatione sui uiciniae Solis admotus it pariter in
occasum. Ab eo quippe Solis lumen ultra XX momenta abesse non
poterit, licet maioribus partibus aberrarit, qui ultra secundum
signum non poterit inueniri. Et has tamen obscurationes ortusque
perspicuos quarto quoque mense, nec id tamen semper, ostendit.

882. At Venus, quae ab aliis Phosphoros nominatur, a Pythagora
Samio cum suis ostensa est terris rationibus peruestigata. Et
ipsa circa anni confinia, obire circulum proprium perdocetur; nam
diebus CCC et aliquot, latitudinis uero partibus XII Lunae
similis peruagatur, L momentis a Solis orbe discedens, licet plus
a XLVI partibus aberrare non ualeat. Et in suo polita circulo
eum uaria diuersitate circumdat, quia aliquando eum transcurrit,
aliquando subsequitur nec comprehendit, aliquando superfertur,
nonnumquam subiacet, quippe quae non annis omnibus reuocet
cursum.

883. Tunc enim, cum retrograditur, ultra anni circulum tardior
collustrat orbem; cum autem directo cursu meat, etiam undecimo
mense circulum complet, nunc faciens ortum in Lucifero, nunc post
occasum Solis effulgens Vesper uel Vesperugo nominatur. Sola de
quinque sideribus umbram reddit ut Luna, solaque fulgori Solis
emergentis diu conspecta, non cedit. Quae quidem in ortu matutino
plerumque quattuor mensibus immoratur, in uespertino uero
numquam plus XX diebus. Verum tam uisus eius quam occultationes X
et VIIII mensibus restaurantur.

884. Iam Pyrois siue Martium sidus ultra Solem means proprium
etiam ipse circum telluri eccentron meat, at annis prope duobus;
in latitudinem quinque partes excurrit. Cui licet cum duobus
super positis ortus, occasus stationesque ac reditus uideantur
esse communes, tamen et altitudinem propriam et stationem
propriam et absidem suam exceptam ceteris nouit. Nam eius
altitudo, id est ubi se eius circulus a terra altius tollit, sub
signi Leonis regione consurgit; statio uero specialis eius prima.
Nam utpote Soli coniunctus de proximo etiam in quadratura eius
positus radios sentit, quippe in nonagesima parte ex utroque eius
latere remoratur. Absidem etiam habet recessumque sublimem in
Capricorni confinio, hoc est sub eius uicesima nona parte.

885. Stella uero Iouis, salutaris ad omnia utpote superum rector,
XII annis longitudinem propriae circumactionis excurrit, per
latitudinem uero quinque partium spatiatur. Altitudo eius circuli
in Virgine reperitur, absis uero in Cancri quinta decima
portione. Qui ascensus descensusque eccentron esse terrae ipsum
quoque circulum contestantur.

886. Phaenonis autem, hoc est Saturni, praelatius omnibus sidus
modico minus annis XXX circulum suum per longitudinem
circumcurrit, in latitudine uero tribus tantum aut etiam duabus
partibus peruagatur. Altitudo quidem huius circuli in Scorpionis
signo grandescit, uerum absis ipsius in Librae uicesima portione.
Ortus tam ei quam duobus inferioribus sunt similes, cum ultra
XII partes eos matutini radius non presserit Solis; tunc quippe
matutinum ortum facere perhibentur, occasiuum autem, cum Sole
demerso remotae tot<idem> partibus poterunt apparere.

887. Est et alius, qui ἀκρόνυχος perhibetur, cum Sole intra
horizontem demergente de orientis facie clarum planetae nascentis
sidus emergit. Occultationes uero eorum fiunt, cum radio
consequentis proprii luminis uibratus amittunt. Denique a
partibus CXX stationes matutinas efficiunt, moxque in contrario
in CLXXX partibus exortus faciunt uespertinos; itemque in alio
latere in CXX partibus uicinantes stationes faciunt uespertinos,
quas etiam secundas dicunt, qui superiores primas esse dixerunt.
Consecutus autem radius intra XII partes eos opprimit et
occultat. Sed cursus diuersitatem altitudinisque, causas
consistendi retrogradiendique atque incedendi omnibus supra
dictis importat radius Solis affulgens, qui eos percutiens aut in
sublime <...>

Liber IX
De musica
888.

     Iam facibus lassos spectans marcentibus ignes
     instaurare iubet tunc hymeneia Venus:
     «Quis modus — inquit — erit? Quonam sollertia fine
     impedient thalamos ludere gymnasia?
     Deriguit comis blandisque assueta Voluptas,
     et noster, pallens, contrahit ora puer;
     ipsa etiam, fulcris redimicula nectere sueta,
     Flora decens trina anxia cum Charite est;
     nec melicum, reticens, modulatur tibia carmen
     nec dulcis temptat psallere Melpomene:
     omnia quae tenero moris feruescere ludo,
     in cumulum doctae uocis honore tacent;
     nec Suada inlecebris sponsalia pectora mulcet
     nec Stimula incenso allicit aculeo;
     quin etiam interulos gaudens dissoluere nexus
     blandificaque libens stringere corda face,
     nictantes oculos reprimit stupefacta pauore
     nec perferre ualet Gorgonos ora trucis.
     Si erudita placent certe sponsalia diui,
     saltem docta ferat carmina Calliope:
     nam, simul oblectans uocis modulamine mentes,
     taedia dulcisonis auferet illa tonis;
     quippe, scruposis, fateor, lassata puellis,
     insuetis laedor maestificata moris.
     Pronuba, sic uolupe est haec seria carpere, Iuno,
     nec cura astriferi te stimulat thalami:
     ast ego succubui lepidisque assueta choreis
     non ualeo tristes cernere Cecropidas».
     


889. Et cum dicto resupina paululum reclinisque, pone
consistentis sese permisit amplexibus Voluptatis: cuius uerbis
assertionique ruricolae omnes cunctique fluctigenae, quamplures
etiam astriluci assensere diui praesertimque Lemnius Mulciber,
fabrilium tantum operum sollers maritus, promptiore attestatione
collaudat; tunc denique, quod decenter innixa atque ipsa
relabentem lassitudo decuerat, Mars eminus conspicatus tenere cum
admirationis obtutu languidiore fractior uoce laudauit
profundaque uisus est traxisse suspiria; nec Bromius in fauoris
gratiam dispar fuit; quin etiam ipsum Atlantiadem tam flammatae
cupiditatis cura concussit ut omittere uellet quae circa
sponsalem coetum ornatiora disposuit: tanti quippe uisum numquam
Veneri displicere.

890. Verum superum pater, licet insinuatione germanae ut
properaret admonitus, tamen, ne quid nuptialibus derogaret
ornatibus aut tantae eruditionis examen deliciosa festinatione
conuelleret, qui probandarum numerus superesset, nihil afferens
festinationis, exquirit;

891. cui Delius Medicinam suggerit Architectonicamque in
praeparatis assistere: «Sed, quoniam his mortalium rerum cura
terrenorumque sollertia est nec cum aethere quicquam habent
superisque confine, non incongrue, si fastidio respuuntur, in
senatu caelico reticebunt, ab ipsa deinceps uirgine explorandae
discussius: una uero quae potissima caeli siderumque dilectio
est, examinis huius tam fauore quam uoluptate disquiritur tuisque
conspectibus non poterit sine scelere uiduari.

892. Sed illud prae cunctis intimatum uelim quod, dotis
offerendae cumulandaeque reciproco, alias aduexit uirginis mater
puellas quas, opulentis collocatura muneribus, examine isto
explorare constituit: hae igitur, non dispares numero nec
disgregae uenustate, eruditionis etiam dignitate paucis
adstantium conferendae, in penetralibus quoque uirginis secretis
sanctioribus alumnatae, quone odio quibusque deliciis ac prorsus
enerui mollitudine sideralis curiae transeantur, Iouialis uigoris
maiestate percense».

893. Hic Tritonida: «Atquin — ait — uirgines quas Phronesis
educauit, superum incessabiliter pectorum arcana tenuerunt, nec
fuit uestrum quisquam qui non illis uoluntatis abditae
interpretamenta commiserit. Denique ex his quamplures antistitium
professae diuum ac ni per illas nefas in terris sanctis libare
numinibus, certe litare penitus abnegatum. Verum transactae
uirgines eruditionis causa praestitere miracula, hae
familiaritatis uestrae praeferunt documenta: nam inter diuina
humanaque discidia solae semper interiunxere colloquia; has
igitur ingressas agnoscetis probabitisque, diui».

894. Quae dum Delius Pallasque dissererent, earum disquisita
uocabula; tunc Phoebus: «Genethliace prior — inquit — astabit
quae, rationis aetheriae conscia, pensa Lachesis adoperte atque
instantium saeclorum generanda denuntiat; deinde Symbolice quae,
uarietatibus ominatis uentura componens, auspiciorum prouentus
pensat uicibus futurorum; Oeonistice tertia est per quam tripus
illa uentura denuntiat atque omnis eminuit nostra cortina.
Denique in argumentum praescientiae mihi coruus alludit, cycnus
etiam sociatur ut diei noctisque prouentus nos auibus praesentire
concolor temporum piuma testetur; ipsaque tripus trini cursus
praesagia pollicetur, hoc est exstantis, instantis et rapti.

895. Demum trigarium supplicantis semper germanitatis aduenit
quod uestra uulgo suffragia pollicendo incertos mortalium sensus
primum in spem opis superare proritauit praesidiique indigam in
cultum fecit procedere nationem. Hanc igitur siue trigeminam
feminam siue tres in unius nominis uocabulum cospirantes, quis in
caelum uenientes inexaminatas adtemptet explodere cum per eas in
terras nos certum sit demeare?

896. Post has uero adstabit decens illa sidereis fulgoransque
luminibus quae epistularis tua et dicta est et probata: huic
sempre, Pater, tuas assereris credidisse manubias ac trisulcae
lucis comisisse fulgorem, quae uias, uestigia, aduentum exitusque
igniuagae denuntiationis agnoscit. Huic igitur feminae
colloquium denegamus per quam edictorum tuorum admonitus
mortalibus innotescunt? Cur igitur, Pater optime, remoraris et
intromittere eas alacer et probare?»

897. Postquam haec Latoius dixit, Iuppiter Harmonien uenire, quam
suggestum est Mercurialium solam superesse, praecepit tuncque
alias in ordinem continuari. [1]Hic Luna iam gemina emensi diei
portione commonita: «Ingressuram mox — inquit — feminam possum
explorare uobiscum: ceterum, propinquante confinio noctis,
consequentibus tempora impertire non possum quippe Plaustrum mihi
Taurusque ac mundanae decursionis itiner subeundum nec ceterarum
me auscultare commentis stelligeri raptus meta permittit; et
fateor uellem, si qua examinationem uirginum prorogaret
auctoritas, ipsa quoque tam praecluis eruditionis asserta
cognoscere praesertimque cum <com>perendinatio rationabiliter
expectatur ne lassata cognoscentis curae fatigatione fastidia
omnem doctae intimationis excursum grauatae laboribus intentionis
excludant, et illa expetendae cognitionis adprobandaque
subtilitas in odium noscendorum, obtusa multiplici prolixitate,
uertatur: aequius igitur duco ampliandam discussionem tantam in
ardentem sitim aurium uiuidarum».

898. Quae cum Luna dissereret, omnes certatim assensere diui
dehincque utrum repensatrix data diesque conferendae dotis
prorogare iure publico posset inquiritur. Quo dicto arcanus ille
prisci iuris assertor magna nepotum obsecratione consulitur
responditque regulariter, etiam matrimonio copulato, dotem dicere
feminam uiro nullis legibus prohiberi. [1]Ac tunc Iuppiter,
periti patris eruditione commonitus: «Habeo — inquit —, mea
pignera, gratulandum quod fas asseritur quicquid uos uelle
cognoui. Neque enim fastuosa rigidus elatione defugiam, aut
uestrum crebrius accelerare consilium aut doctarum uirginum
examinare sollertiam desidis ignauiae dissimulazione piguerit
praesertim cum, terris indecenter expulsas, solis oporteat
adhaerere sideribus.

899. Nunc igitur praecellentissimam feminarum, Harmoniam, quae
Mercurialium sola superest, audiamus: haec quippe et superum
curas prae cunctis poterit permulcere, aethera cantibus
numerisque laetificans, et nostra tantummodo cupit celebrare
palatia, exosa terrigenae stoliditatis ignauiam, quam melicorum
indocilis auget sine fine mortalitas; denique iam pridem homines
dirutaque gymnasia, abscedens orbe terrisque, damnauit ac, uix
Cyllenidae indagantis excursibus nunc comprehensa, post longae
occultationis obliuia de fugae reuocatur reduciturque latibulis:

900. hanc igitur repertam post saecula numerosa et tandem in usum
melicum carmenque renouatam tam uolupe est quam conducit audire;
ceterae uero eruditionis doctissimae sacraeque germanae, cum
renouata lux fuerit, intromissae intentioris curae examine
probabuntur».

901. His orsis Iouialibus Phoebus admonitus uirginem sibi prorsum
Accomodam admissurus egreditur. Verum Paphie, remeantis filiae
gratulatione concussa, annuit puero praecineret nuptiale carmen;
itaque Hymenaeus, alacri tandem uigore luminatus nec ipsa iam
renuente Tritonide, sic coepit:

902.

     «Aurea flammigerum cum Luna subegerit orbem,
     rosis iugabo lilia:
     uirgo deusque sacro sociabunt foedera lecto;
     fulcris parate cinnama.
     Hesperus intactam seruet licet usque puellam,
     nuptam uidebis, Phosphore:
     nec matris lacrimae pressi nec uiribus ungues
     nexus ualebunt rumpere.
     Ne thalamos metuas: eris hoc quod Iuno Tonanti est,
     quae nunc sorore dulcior;
     si placuit docti sollertia sacra mariti,
     magis placebunt oscula.
     Aurora exoriens roseis spectabit ocellis
     floris resecti praemia:
     ipse ego pallentem speculabor luce puellam
     sese occultem uisibus.
     


903.

     Conscia iam ueneris noua serta parate, Napeae,
     crocumque lecto spargite
     inque torum uiolas certatim fundite conchis:
     puluinar almum comite;
     crinale spicum pharetris deprome, Cupido,
     libens capillum soluere;
     flammea, uirgineum quae obnubere sueta pudorem,
     regina, deme, Pronuba.
     Te blandum, teneri quae conscia sola doloris,
     Venus decens solabitur;
     quae nunc dura nouo nescia committere amori
     parabit illa pectora.
     Tu modo, quae mando, oculos deiecta decoros,
     reconde mentis intimo:
     doctilocum <pul>chris iuuenem complexa lacertis,
     fecunda redde pignera».
     


904. His, Hymenaeo diutius — uelut fescennina quadam licentia —
personante geminanteque crebrius, placuisse ratus. Maxima
circumstantium multitudo Tritoniden Dionenque comitata digreditur
et ad nos reductae tandem uirginis studio properanter
concurritur. Verum tam puellarum quae, deas dominas consecutae,
pone forte constiterant quam heroum populus qui iussus aduenerat,
properabat: illae ut psallendi materiem discerent, hi ut sacri
uultus memoriam recenserent;

905. nec mora et ecce quaedam suauitas intemptata aulicaeque
dulcedinis cantus insonuit ac melodiae ultra cuncta rerum
oblectamina recinentes auditum mirantium compleuere diuum: non
enim simplex quidam et unius materiae tinnitibus modulatus sed
omnium organicarum uocum consociata permixtio quandam
plenitudinem cuncticinae uoluptatis admisit. Quo canore diutius
circumstantium pectora deorumque mulcente, illae egressorum paulo
ante turbae aduentum uirginis praeeuntes ac tanti comitatus
praeambulae reuisuntur; sed non cassae dulcedinis nec sine aliquo
sonori modulaminis argumento aut opere reuerterunt: nam Eratine,
Cypridis filia, et Himeros, Cupidinis assecutor, itemque Terpsis
e famulitio Dionae, concinentes gratissime, intrauere primum,
sed puer monauliter sonabat.

906. Post hos psallentes, Pitho, Voluptas et Gratiae, admixtis
lyrae uocibus atque ipsae harmonicis dissultantes motibus,
aduenere; dextra laeuaque interea praecedebat numerus heroum
crinitorumque sapientum qui omnes modulatione quidem leni
paruaque uoce qualibet dulcedine murmurantes: sed alii laudes
deorum hymnosque quam plurimi, alii musicos tonos quos modo
compererant, retexebant; uerum per medium quidam agrestes
canorique semidei: quorum hircipedem pandura, Siluanum harundinis
enodis fistula sibilatrix, rurestris Faunum tibia decuerunt;
uerum sequens heroum praeclui enituit admiratione conuentus: nam
Orpheus, Amphion Arionque doctissimi, aurata omnes testudine
consonantes, flexanimum pariter edidere concentum.

907.

     Nam Thrax quo duri rumpere regna Erebi
     quoque suam meruit immemor Eurydicen;
     quo cantu stupidae tigridis ira ruit;
     quo fertur rabidas perdomuisse feras;
     quo uidit rigidas glandibus ire comas
     Ismaros et siluas currere monte suas;
     carmine quo Strymon continuit latices
     et Tanais uersis saepe reflatus aquis;
     quo impune accubuit rictibus agna lupi
     et lepus immiti contulit ora cani:
     hoc nunc permulsit insonuitque melo
     accumulansque magis carmina sacra Ioui;
     


908.

     quo Amphion rigido in corpore mentis iter
     quoque dedit montes sumere posse animas;
     quo sensus duris cautibus inseruit
     et docuit rupes carmina uelle sequi:
     nam muros Thebis dulcisonis fidibus
     praesidiumque dedit carminis arbitrio.
     Sed nec Arioniam marmora surda chelyn
     tempsere, extremam cum flagitaret opem,
     et, licet indomiti díra procella Noti
     spumea Scyllaei uerreret ima maris,
     delphinas totis sollicitauit aquis
     et melicos cantus belua grata tulit.
     O uere antistans numina magna deum:
     quae istorum laudes protulit Harmonia,
     quae domitare Erebum, marmora, saxa, feras
     et potuit rupes sensificare tonis!
     


Post hos honoratior fontigenarum uirginum chorus Pegaseae uocis
nectare diffluebat qui, Phrygii cuiusdam bupaedae cicutis
geminatis interstinctus, omnes praecedentium suauitatum
dulcedines anteibat:

909. tandem inter Phoebum Pallademque media, Harmonia sublimis
ingreditur, cuius sonorum caput auri coruscantis bratteis
comebatur; caeso etiam tenuatoque metallo rigens uestis et
omnibus ad motum gressumque rata congruentia temperatum blandis
leniter crepitaculis tinniebat. Cuius incessum mater Paphie, ut
eam contigue sequebatur, licet pulchris rosea numeris ac libratis
passibus moueretur, uix tamen poterat imitari. Dextra autem
quoddam gyris multiplicibus circulatum et miris ductibus
intertextum uelut clipeum gestitabat quod quidem, suis inuicem
complexibus modulatum ex illis fidibus circulatis omnium modorum
concinentiam personabat; laeua autem uirginis quamplures ex auro
assimulatae paruaeque effigies theatralium uoluptatum religatae
aeque pendebant:

910. Verum ille orbis non chelys nec barbiton nec tetrachordon
apparebat sed ignota rotunditas omnium melodias trascenderat
organorum. Denique mox ingressa atque eiusdem orbis sonuere
concentus: cuncta illa quae dissona suauitas commendarat uelut
mutescentia tacuerunt ipseque tunc Iuppiter caelestesque diui,
superioris melodiae agnita granditate quae in honorem cuiusdam
ignis arcani ac flammae insopibilis fundebatur, reueriti intimum
patrimumque carmen, paululum in uenerationem extramundanae omnes
intellegentiae surrexerunt.

911. Tunc egersimon ineffabile uirgo concludens, ad Iouem
reuersa, aliis modulis numerisque uoce etiam associata, sic
coepit:



     «Te nunc astrisonum, carmine, Iuppiter,
     quo gemmata poli uoluere sidera
     sueuit lege rata sacra recursio,
     praefandum ueneror: quippe potissimus
     nectis sceptrifero sub diademate,
     omnigenum genitor regna mouens deum,
     mundum perpetuo dum rotat ambitu
     mens, quam sidereo sufficis impete;
     


912.

     te nam flammigeri semina fomitis
     spargentem referunt astra micantia;
     te Phoebea sacro munere lumina,
     terris purpureum dum renouant iubar,
     testata ambrosium splendificant diem;
     sic tua noctis honos lampade menstrua
     auratis creuit praemia cornibus;
     sub te Plaustrilucis luminat ignibus
     Anguis Parrhasias disiciens feras.
     Sic, solidi tenerum corporis ambitum
     Tellus non prohibens, axibus inditur
     alternisque regit et regitur Polis;
     sic Nerea freti noscere limitem
     sicque ignem superum lambere pabula
     ut nullis scateant dissona litibus
     atque ita perpes ament, dissita, uinculum
     ut semper metuant foedifragum Chaos.
     Tu rector superum, tu pater optimus
     complexuque pio sidera colligans
     natos perpetuo corpore uiuidas,
     salue, nostra cui perficitur chelys,
     bis plenum omnisona cui recinunt mela.
     


913.

     Iam uos, uerenda, quaeso, caeli germina,
     quae multiforme scit ciere barbiton,
     affata nostris ferte corda cantibus
     miscilla sacrae dum feruntur curiae
     mulcere uestrum quae uelint consortium;
     iam uos uicissim proque lege numinum
     posthac sonabo disgregato plasmate
     suisque cunctos allubescentes tonis
     deducet, urget atque ciebit locis
     stimulosque rursum lene permulcet melos.
     


914.

     Nunc igitur alma quae senatum lumina
     deum uerendo culminatis uertice,
     bis sena quamuis uos Etrusci numina
     ritus frequentent atque opiment uictimis,
     tamen gemellis quae refulgens cursibus
     natura honoro protulit fastigio,
     Phoebea utrique praeferens uocabula:
     Pallas corusca ac decens Latoia
     lunare quippe hac uenit consortium,
     Phaethontos ardens scandet axem Delius;
     nunc uos, pudici nostra fratres culmina,
     precabor ipsa ne uerendos contrahant
     uultus iugandis quae ferent dis carmina
     hymenque nostrum inuehat fastidium:
     psallente plectro concinentur nuptiae
     fidibusque luxa fescennina prodient.
     


915.

     Iam nunc blanda melos carpe, Dione,
     durus quippe rigor cedit amori.
     Nouit nam tenerum probare carmen
     ipsum spumigenae salum Cytheres
     Nerinaque chely mouet Camenam,
     dum conchis Galatea personatur,
     nantes fluctigenas chorumque Phorci
     flagrans cura trahit nivalibusque
     inrestinctus aquis triumphat ardor.
     


916.

     Iam nunc blanda melos carpe, Dione,
     durus quippe rigor cedit amori.
     Carmen Maenaliae tulere pinus
     percussaque modis sonat Lycaeis
     sollers Arcadiae nemus cicuta:
     pernix semíferi puella Panos
     nam uersa in calamos sonat loquaces,
     quam dum forte deus premit labellis,
     suspirat uelut osculis canorem.
     


917.

     Iam nunc blanda melos carpe, Dione,
     durus quippe rigor cedit amori.
     Puer ipse uersiformis
     facibus studet Cupido
     arcusque dulcinerues,
     roseo ligans ramali,
     feriato liquit actu
     calamos parante Musa:
     in carminis leporem
     curam negat sagittis
     tenerumque harundinetum
     nostrum in melos reliquit.
     Nunc ergo corda mulcent
     uapor et canor iugati;
     placet ac decet uicissim
     cantemus atque amemus.
     


918.

     Iam nunc blanda melos carpe, Dione,
     durus quippe rigor cedit amori.
     Prudens puella pulchrae
     mater fuit Lacaenae,
     inlecta sed canore
     nescit dolum cauere:
     nam candidus niuosis
     olor inuolutus alis
     — argenteis minorem
     plumis uidens decorem
     nec posse purpuratis
     nimium piacere ocellis —,
     teneros ciere cantus
     Phaethontiasque musas
     coepit repente, ficta
     fraudem parans senecta:
     sic admouetur ori
     roseumque circumactae
     rapit osculum puellae
     gremioque complicatus
     pretium tulit pudoris.
     


919.

     Iam nunc blanda melos carpe, Dione,
     durus quippe rigor cedit amori.
     Carmen Latmiadeum
     lucis diua secundae
     sacri praetulit astris;
     antrum quippe secuta,
     linquens culmina caeli,
     pastoralibus ardens
     palmam dedit cicutis;
     pulso et luminis auro
     pandit septa balantum
     sordentisque adoperta
     pratis gaudet amictu:
     ac tunc conscia, noctu
     pascit monte capellas;
     spectans sidera mundi,
     mage percrepat flagello
     nec curare deorum
     pensa aut ferre susurros
     illex carminis ampli
     aegram cura coegit.
     Temnit noctis honorem:
     praefert antra subulci
     rupe et dura quiescit,
     et post regna Tonantis
     stramen dulcius herba est».
     


920. Talibus Harmoniae carminibus oblectati omnes permulsique
diui, nec minor quippe ex fidibus suauitas quam uocis modulamine
resultabat; denique qua industria comparatum quibusue assequendum
ediscendumque opibus uigil cura repromittat ut in tam dulcem
eblanditamque mollitiem intima mentium liquescat affectio, Ioue
admirante, disquiritur. Ac tunc uirgo, cum artis praecepta a se
expeti examinandae eruditionis intentione conspiceret, paulum
melicis temperans, exhortante quoque Delio Palladeque, sic
coepit:

921. «Iam pridem quidem, exosa terrigenas et fastidiosa
mortalium, caeli orbes stellantes incutio, in quibus artis
praecepta edissertare prohibitum cum melodiam omnisonis
conuenientem pulsibus modulorum machinae obeuntis ipsa rapiditas
et concinat et agnoscat. Sed, quoniam emersa terris uirgo nuptura
uanescentia intercapedinatae prolixitatis obliuia iam supero
debet uigore discutere, iussa percurram, si prius ingratae
mortalitatis commoda repudiata recenseam.

922. Dum me, quippe germanam gemellamque caelo, in illa
incogitabilis effigientiae genuisset immensitas, sidereae
reuolutionis excursus atque ipsa totius molis uolumina comitata,
superos incitosque fulgores modis associans, numeros non reliqui:
sed, cum illa monas intellectualisque lucis prima formatio
animas fontibus emanantes in terrarum habitacula rigaret,
moderatrix earum iussa sum demeare; denique numeros cogitabilium
motionum totiusque uoluntatis impulsus ipsa, rerum dispensans
congruentiam, temperabam:

923. quam rem debere mortalibus uniuersis Theophrastus laborauit;
Pythagorei etiam docuerunt, ferociam animi tibiis aut fidibus
mollientes, cum corporibus adhaerere nexum foedus animarum;
membris quoque latentes interserere numeros non contempsi:

924. hoc etiam Aristoxenus Pythagorasque testantur. Denique
benignitate largissima sensim ipsa notionem meae obiectationis
aperui: nam fides apud Delphos per Deliacam citharam demonstraui;
tibiae per Tritonidam, nostri comitem, Marsyamque Lydium
sonuerunt; calamos Mariandyni et Aones in laudes inflauere
caelestium; panduram Aegyptios attemptare permisi ipsisque me
pastoralibus fistulis uel cantus auium uel arborum crepitus uel
susurros fluminum imitantibus non negaui; psaltas, cordacistas,
sambucos, hydraulas per totum orbem ad commodum humanae
utilitatis inueni;

925. per me quippe uestrum homines illexere succursum irasque
inferas per naenias sedauere. [1]Quid quod bella uictoriaeque
undique meis cantibus conquisitae? Nam Cretes ad citharam
dimicabant, Lacedaemonii ad tibias nec ante adgrediebantur fata
proeliorum priusquam illis contigerat litare Musis. Quid?
Amazones nonne ad calamos arma tractabant? Quarum una, quae
concipiendi studio uenerat, cum Alexandrum salutaret, donata
tibicine, ut magno munere gratulata, discessit. Lacedaemonios in
Graecia, in Italia Sybaritas tibicines ad proelia praeire quis
nesciat? Tubas non solum sonipedes atque bella sed agonas acuere
certamenque membrorum nunc quoque compertum.

926. Quid? Pacis munia nonne nostris cantibus celebrata?
Graecarum quippe urbium multae ad lyram leges decretaque publica
recitabant. Perturbationibus animorum corporeisque morbis
medicabile crebrius carmen insonui: nam phreneticos symphonia
resanaui, quod Asclepiades quoque medicus imitatus. Cum
consulentibus urbium patribus plebis inconditae uulgus
infremeret, seditiones accensas crebrior cantus inhibuit. Ebrios
iuuenes perindeque improbius petulantes Damon, unus e
sectatoribus meis, modulorum grauitate perdomuit: quippe tibicini
spondeum canere iubens, temulentae dementiam perturbationis
infregit. Quid? Afflictationibus corporeis nonne assidua
medicatione succurri? Febrem curabant uulneraque ueteres
cantione, Asclepiades item tuba surdissimis medebatur, ad
affectiones animi tibias Theophrastus adhibebat. Ischiadas quis
nesciat expelli aulica suauitate? Xenocrates organicis modulis
lymphaticos liberabat; Thaletem Cretensem citharae suauitate
compertum morbos ac pestilentiam fugauisse; Herophilus aegrorum
uenas rhythmorum collatione pensabat.

927. Animalium uero sensus meis cantibus incunctanter adduci
saltem Thracius citharista perdocuit, in quo non fabula, sed
ueritas gloriam procreauit: unde enim cerui fistulis capiuntur,
pisces in stagno Alexandriae crepitu detinentur, cycnos
Hyperboreos citharae cantus adducit? Elephantos Indicos organica
permulsos detineri uoce compertum, fistulis aues allici
comprobatum, infantibus crepitacula uagitus abrumpere; fides
delphinis amicitiam hominum persuaserunt.

928. Quid? Canticis allici disrumpique serpentes, glandem ferunt
messesque transire, manes cieri Lunamque laborare; nonne ipsius
uetustatis persuasione compertum in Lydia Nympharum insulas dici,
quas etiam recentior asserentium Varro se uidisse testatur, quae
in medium stagnum a continenti procedentes cantu tibiarum, primo
in circulum motae, dehinc ad litora reuertuntur?

929. In Actiaco litore mare citharam sonat. Megaris saxum ad
ictum pulsus cuiuscumque fidicinat. Possem innumera mortalibus a
me collata percurrere ut non me terras fugiendi studio reliquisse
sed ingratae humanitatis ignauiam uiderer iure damnasse.

930. Sed iam ad artis praecepta desiliam ut nupturae uirgini
promissum munus impendam. Et, quoniam officium meum est bene
modulandi sollertia, quae rhythmicis et melicis astructionibus
continetur, prius de melicis dissertabo. Dico quicquid rite
sonuerit aut tonum esse aut hemitonium aut quartam partem toni,
quae diesis appellatur. Verum tonus est spatium cum legitima
quantitate, qui ex duobus sonis diuersis inter se inuicem
continetur. Hemitonium dicitur quod toni medium tenet; dieseon
uero distantiae tres sunt: nam prima breuior, quae tetartemoria
nominatur, ex eo quod quartam partem toni recipiat; enarmonios
quoque dicitur propterea quod enarmonion modulandi genus per hanc
maxime dimetimur. Secunda ab illa maior est: nam tritemoria
nominatur quoniam habet partem tertiam toni itemque chromatice
appellatur quod chromaticum modulandi genus per ipsam finditur.
Tertia uero habet toni quartam partem ac dimidiam quartae et
uocatur hemiolia enarmoniae diuisionis quoniam hemiolii modum
complet.

931. Tonus igitur idem plerumque appellatur et sonus: uerum soni
sunt per singulos quosque ac per omens tropos numero
duodeuiginti, quorum primus dicitur apud Graecos
προσλαμβανόμενος, apud Romanos uero, quia eadem uoce nos uti
summus Iuppiter statuit, idem dicitur adquisitus; secundus ὑπάτη
ὑπάτων, hoc est principalis principalium, tertius παρυπάτη
ὑπάτων, id est subprincipalis principalium, quartus ὑπάτων
διάτονος, id est principalium extenta, quintus ὑπάτη μέσων, id
est principalis mediarum, sextus autem παπυπάτη μέσων, quod est
subprincipalis mediarum, septimus μέσων διάτονος, id est mediarum
extenta, octauus μέση, hoc est media, nonus τρίτη συνημμένων, id
est tertia coniunctarum, decimus συνημμένων διάτονος, hoc est
coniunctarum extenta, undecimus νήτη συνημμένων, id est ultima
coniunctarum, duodecimus παράμεσος, hoc est prope media, tertius
decimus τρίτη διεζευγμένων, id est tertia diuisarum, quartus
decimus διεζευγμένων διάτονος, quos est diuisarum extenta,
quintus decimus νήτη διεζευμένων, id est ultima diuisarum, sextus
decimus νήτη ὑπερβολαίων, id est tertia excellentium, septium
decimus ὑπερβολαίων διάτονος, hoc est excellentium extenta,
octauus decimus νήτη ὑπερβολαίων, id est ultima excellentium.

932. Hi sunt igitur soni qui modulationem apte et cum ratione
componunt: constat autem omnis modulatio ex grauitate soni uel
acumine; grauitas dicitur quae modi quadam <r>emissione
mollescit, acumen uero quod in aciem tenuatam gracilis et erectae
modulationis extenditur.

933. Ex supra dictis itaque sonis, qui et singulis et omnibus
tropis rite conueniunt, smphoniae tres sunt, quarum prima est διὰ
τεσσάρων, quae Latine appellatur ex quattuor, et recipit sonos
quattuor, spatia tria, productiones duas et dimidiam: nam [sonum
id est] tonum productionem uocaui; est autem hemitoniorumquinque,
quae ad productiones plenas et integras mediatenus ualent;
dieseon decem: dieseos uero interpretatio est sicut supra dixi,
quarta pars toni. Sed haec symphonia est in epitriti ratione:
epitritus autem dicitur qui et numerum ternarium habet et trium
tertiam, quod est unus, ut sunt quattuor ad tres.

934. Alia symphonia quinaria est et dicitur διὰ πέντε atque
constat sonis quinque qui inter se quattuor spatiis diuiduntur;
productiones habet tres mediamque praecidit, hoc est tonos tres
ac medium, hemitonia septem diesisque quattuordecim atque
hemiolii possidet rationem, quae forma et eundem numerum circa
collata detinet et eius medium, ut sunt tres ad duo. Tertia διὰ
πασῶν, quae ex omnibus dicitur, octo sonos recipit, spatia
septem, productiones sex, hemitonia duodecim, diesis uiginti
quattuor atque constat ex ratione diplasia, hoc est dupli.

935. Tropi uero sunt quindecim sed principales quinque, quibus
bini tropi cohaerent: id est Lydius, cui adhaerent ὑπολύδιος et
ὑπερλύδιος, secundus Iastius, cui sociatur ὑποιάστιος et
ὑπεριάστιος, item Aeolius cum ὑποαιολίῳ et ὑπεραιολίῳ, quartus
Phrygius cum duobus ὑποφρυγίῳ et ὑπερφρυγίῳ, quintus Dorius cum
ὑποδωρίῳ et ὑπερδωρίῳ. Verum inter hos tropos est quaedam amica
concordia, qua sibi inuicem germani sunt, ut inter ὑποδώριον et
ὑπερφρύγιον, et item inter ὑποιάστιον et ὑπεραιόλιον, item
conueniens aptaque responsio inter ὑποφρύγιον et ὑπερλύδιον, qui
tantum duplices copulantur: mediae uero grauiorum troporum his,
qui acutiores sunt, προσλαμβανόμεναι fiunt. Verum tropi singuli
quoque tetrachorda faciunt quina. Tetrachordum autem est affectio
quaedam sonorum quattuor per ordinem compositorum quorum extremi
sibi debeant conuenire. Sed haec posterius. Nunc ad
inchoamentorum ratum ordinem redeamus: praedicta enim ideo prima
dicta sunt ut altius teneretur res.

936. Primo quippe, <cum> Lasus ex urbe Hermionea uir mortalibus
diuulgaret me, tria tantum mei genera putabantur: ὑλικόν,
ἀπεργαστικόν, ἐξαγγελτικόν quod etiam ἑρμηνευτικόν dicitur. Et
ὑλικόν est quod ex perseuerantibus et similibus consonabat, id
est sono, numeris atque uerbis: sed, quae ex his ad melos
pertinent harmonica dicuntur, quae ad numeros rhythmica, quae ad
uerba metrica. 'Απεργαστικόν est quidam materiae tractus
efficiens exercitium eius, cuius tres itidem partes, id est
μελοποιία, <ῥυθμοποιία, ποίησις> [λέξις, πλοκή]. ’Εξαγγελτικόν
autem ad expositionem pertinere uidetur et habet partes tres,
ὀργανικόν, ᾠδικόν, ὑποκριτικόν, quae inferius rerum ordo
disponet: nunc de prima uoce, uelut de sonitus totius parente,
dicemus.

937. Omnis uox in duo genera diuiditur, continuum atque diuisum:
continuum est uelut iuge colloquium, diuisum quod in modulatione
seruamus; est et medium, quod in utroque permixtum ac neque
alterius continuum modum seruat nec alterius frequenti diuisione
praeciditur, ut pronuntiandi modo carmina cuncta recitantur.
Horum illa, quam in diuisas partes certasque deducimus,
diastematica nominatur et ei parti quae harmonica uocatur,
aptanda est.

938. Quae quidem harmonica habet partes disputationis septem:
primam de sonis, secundam de spatiis, tertiam de systematis,
quartam de genere, quintam de tonis, sextam de commutationibus,
septimam de modulatione, quam melopoeiam uocamus.

939. Ac prius de sonis, ubi artis est elementum. Sonus quippe
tanti apud nos loci est, quanti in geometricis signum, in
arithmeticis singulum. Phthongos sonos dicimus: uerum phthongus
dicitur uocis modulatae particula una intentione producta; est
autem intentio, quam dicimus, tasis, in qua uox consistit ac
perseuerat. Sonus phthongus uel speciatim uel generaliter
appellatur; sed generale uocabulum habent et specialia quae
ἰδιαίτατα Graia uoce perhibentur: ut si quemadmodum nobis
scribendum sit cogitemus, ita haec uirtus phthongi docet quid uel
acuminis exeramus uel lenius remittamus.

940. Verum ex istis alia faciunt, alis patiuntur: faciunt
intentio uel remissio, patiuntur acumen et grauitas. Productio
autem est – hoc est epitasis – uocis commotio a loco grauiore in
acutum locum, anesis uero contra: nam ab acuminis culmine in
graue quiddam seriumque descendit. Fit autem soni grauitas cum ex
intimo quidam spiritus trahitur, acumen uero ex superficie oris
emittitur. [1]Sunt igitur innumerabiles soni, sed specialiter per
singulos tropos uiginti octo tantum poterunt conueire: quorum
nomina superius memoraui.

941. Quorum prior est adquisitus qui ideo tali nomine nuncupatur
quoniam eorum quae tetrachorda nominantur, nulli omnino
consentit, sed extrinsecus, uelut adquisitus, accedit propter
consortium mediae cui concinere consueuit. Qui adquisitus uno
tono a principali principalium separatur, quae principali
principalium, quia prima in tetrachordo collocatur, quasi
quiusdam rectoris nomen accepit; subprincipalis denique dicitur
quae principali subiecta coniungitur.

942. Principalium uero ἐναρμόνιος et χρωματική – quam nos uix
forsan recte colorabilem memoramus, et ideo hoc nomen accepit
quia inter principales colores, album taetrumque, quicquid
interiacens inuentur, colorabile Graia significatione perhibetur
-; ergo enramonis, chromatice Itemque diatonos, quam extentam
dicimus, indicia sunt generum modulandi: multiplex quippe
tetrachordorum ratio sic firmatur. Principalis autem mediarum
quia prima est medii tetrachordi ideo id nomen accepit; cui
subnexa subprincipalis mediarum esse dicitur; denique reliquae
tres suis similbus oboedient: dictum uero hoc tetrachordum
mediarum quia in medio locatum est inter principalium
tetrachordum et tetrachordum coniunctarum.

943. Post supradictas autem quae sequitur, media nominatur: quae
ideo media dicitur quia tam grauis modi finis est quam in tropis
omnibus futuri acuminis caput atque ipsius quodammodo uinculo tam
grauis modulatio quam acuta conectitur, ut in Lydio modo ubi
rectum rota <nota> est. Verum post mediam extendentem hemitonium
coniunctarum erit tertia, quae in eodem modo, id est Lydio,
lambda supinum pro nota habebit. Post hanc illae quae a nobis
superius expressae sunt, tres sequentur: ἐναρμόνιος, χρωματική et
διάτονος, quae et παρανήτη dicitur, quam Latine paenultimam
perhibemus; post quam ultima sociatur, quae ideo dicta est
coniunctarum ultima quia in hoc tetrachordo finem tenet. Omne
autem tetrachordum coniunctarum ideo dictum quia mediae ipsi,
quae perfectam symphoniam prima compleuit, adiungitur ac,
producente media sequentem tonum, ille qui sequitur sonus
παράμεσος nominatur, quod hunc satis proximum sonus adiunctae
modulationis offendat;

944. dehinc diuisarum tertia quae plenum systema diapason finit
unde diuisarum tertia perhibetur; post hanc soni ceteri
consequuntur: tetrachordum uero diuisarum ideo hoc nomen accepit
quia uno et dimidio tono a mediae fine diuellitur. Post hoc
tetrachordum excellentium collocatur quod ideo excellens nomen
accepit quia in singulis tropis in omne acumen erigitur, in
singulis modulationibus fastigatur.

945. Horum igitur sonorum, id est φθόγγων, sunt alii quos
consistere et perseuerare necesse est, alii uero sunt uagi;
denique alii βαρύπυκνοι nominantur, alii οξύπυκνοι, <alii
ἄπυκνοι> perhibentur. Spissum uero dicitur trium sonorum
compositiua quaedam qualitas. Βαρύπυκνοι autem sunt qui uelut
regiones primas spissi retentant, μεσόπυκνοι uero qui media
possident, ὀξύπυκνοι qui ultima tenent, ἄπυκνοι qui, in positione
sonorum trium qui sunt spissi, nullo genere aut lege iunguntur.

946. Stantes autem perseuerantesque dicuntur uel ἄπυκνοι uel
βαρύπυκνοι qui ueluti quandam speciem et formam sibi principalium
uindicabunt: ideo autem a quibusdam statarii nominantur quia
diuersas extensiones recipere non possunt; alii autem uagi et
errantes habentur quia interdum largiora, interdum minora spatia
receperunt. Sed hi alii παρυπατοειδεῖς, alii λιχανοειδεῖς
uocantur: uerum primi ideo sic dicuntur quod statim prioribus
subnectantur; λιχανοειδεῖς dicuntur a digito qui, minister artis,
ad cantus singulos mouet: est autem primus pollice.

947. Hi uero alii sibi inuicem congruunt, alii discepant et
resultant. Sed illi σύμφωνοι, quia sibi iniucem coniuguntur;
διάφωνοι autem, id est dissentientes, sunt qui, cum percussi
fuerint, inuicem discrepant; ὁμόφωνοι qui uocis quidem aliam
significationem gerunt, eundem tamen impetum seruant. Sunt autem
et aliae sonorum diuersitates: et prima quidem per intentionem,
aut acumine aut grauitate dissentiat; secunda per spatiorum
perceptionem, cum uni aut pluribus coniungitur spatiis; tertia
per coniunctionem systematis, quos aut unum aut plura recipit;
<...> et quod secundum morem dicitur, id est κατ’ ἦθος: alium
quippe morem acuta significant, alium grauiora.

948. Nunc iam de diastematis disserendum. Diastema est uocis
spatium quo acuta et grauior includitur. Sed in diastematis alia
breuiora, illa quae sunt in diesi enarmonia; maiora uero sunt
quae per singulos tropos bis ex omnibus faciunt, quo nihil maius
in tropis possumus inuenire.

949. Atque in spatiis alia sunt composita, alia disiuncta atque
asyntheta. Et <in>composita sunt quae per ordinem currunt,
[in]composita autem quae ex diuersis sibi inuicem copulantur.
Item alia logica alia aloga memorantur. Ac rationabili illa sunt
quorum consensus possumus praestare proprotionem; irrationabilia,
quibus non subest ratio. Item alia conuenientia, alia
discrepantia, tuncque alia enarmonia, alia chromatica, alia
diatonica; item alia artia, alia perissa: sed prima aequalia,
secunda excurrentia memorao. Verum aequalia sunt quae in aequas
partes poterunt separari, ut tonus in due hemitonia; perissa
autem quae in tria hemitonia discernuntur.

950. Deinde alia diastemata spissa, alia rariora: spassa sunt
quae per diesis colliguntur; rariora quae tonis; et in his alia
sibi congruunt, alia discrepant: sed discrepantium nimia
multitudo. [1] Conuenientia uero per singulos tropos sex sunt, id
est διὰ τεσσάρων quod de quattuor dicimus, διὰ πέντε quod de
quinque, dehinc διὰ πασῶν quod ex omnibus concinet; illud etiam
quod ex omnibus et ex quattuor constat, uel ex omnibus et ex
quinque, uel bis ex omnibus quod δὶς διὰ πασῶν dicitur.

951. Sed illud quod διὰ τεσσάρων, hoc est ex quattuor, dicitur,
recipit sonos quattuor, spatia tria, tonos duo semis, hemitonia
quinque, diesis uero decem et est in epitriti ratione, ut sunt
quattuor ad tres. Διὰ πέντε, quod ex quinque est, sonos recipit
quinque, spatia quattuor, tonos tres semis, hemitonia septem,
diesis quattuordecim et est in hemiolia ratione, quod sunt tres
ad duo. Διὰ πασῶν autem sonos habet octo, spatia septem, tonos
sex, hemitonia geminat, diesis quadruplicat atque in diplasia
ratione uersatur, quae est unum ad duo.

952. Quod uero ex omnibus et ex quattuor dicitur, sonorum est
undecim, spatiorum decem, tonos habet octo semis, hemitonia
duplicat diesisque praedicta ratione multiplicat et est in
diplasiepidimoiri regula, ut sunt octo ad tres. Quod uero ex
omnibus et <ex> quinque constat, recipit sonos duodecim, spatia
undecim, tonos nouem semis; hemitonia geminantur, diesis
tetraplantur et est in triplasia ratione, ut sunt quattuor ad
duodecim.

953. Quod δὶς διὰ πασῶν dicitur, habet sonos quindecim, spatia
bis septena, tonos decem ac duo, hemitonia duplicata, diesis
duodequinquaginta atque est in tetraplasia ratione, ut sunt
duodecim ad tres. Est autem tonus in epogdoi ratione ubique
diesin enarmonio<n> debemus accipere quae est in quarta
particulatione.

954. Nunc quid sit systema perhibendum. Systema est magnitudo
uocis ex multis modis constans quae, licet multa diuisionum
genera recipiat, tamen quia eadem et in diastematis memoraui,
praetereo. Sunt autem absoluta et perfecta systemata numero octo:
et primum est quod ab adquisito, quem προσλαμβανόμενον dicimus,
ad mediam quam μέσην diximus, omne conficitur; secundum quod a
principali principalium in παράμεσον usque tenditur; tertium quod
a subprincipali principalium in diuisarum tertiam iungitur;
quartum quod ab extenta principalium usque in diuisarum diatonum
profertur; quintum quod a principali mediarum in neten diuisarum
usque progreditur; sextum quod a subprincipali mediarum in
tertiam excellentium trahitur; septimum quod a mediarum extenta
in excellentium diatonon excurrit; octauum quod a media in
ultimam excellentium ducitur.

955. Quibus excursis genera tetrachordorum modulandique
discurram. Tetrachordum est chordarum quattuor cum certa
qualitate diuisio. Genera modulandi sunt tria: ἁρμονία, χρῶμα,
διάτονον.

956. Et harmonia quidem dicitur quod pluribus spatiis [et]
angustioribus separatur; diatonon uero quod tonis copiosum;
chroma quod de hemitoniis componitur: sicut enim quod inter album
nigrumque est color dicitur, ita hoc chroma quia inter utrumque
est, nominatur.

957. Et harmonia quidem, cum ab immutabilibus sonis cingitur,
modulationi oboediet in acumen per diesin <et diesin> et ditonon
incompositum; in grauem uero sonum e contrario modulatio tosa
submittitur. Chroma autem hoc modo <in acumen> melos accipit: per
hemitonium et hemitonium et tria hemitonia quae incomposita
prouenient; in grauem uero ex diuerso recurret. At uero diatonum,
ipsis contentum sonis, in acumen quidem ita accipiet
modulationem ut per hemitonium et tonum et tonum modum integrum
compleat; at uero grauiorem per contrarium ordinem persequetur:
sed nunc maxime diatono utimur.

958. Sed horum alia modulamur per ἀγωγήν, alia per πλοκήν: per
ἀγωγήν est cum per ordinem sonus sequitur; πλοκή autem dicitur
cum diuersa sociamus. Exhinc in modulando alia εὐθεῖα dicitur,
quod est recta; alia ἀνακάμπτουσα, quod est reuertens; alia
περιφερήσ, hoc est circumstans: εὐθεῖα est quae a graui in acumen
erigitur, ἀνακάμπτουσα quae e contrario deficit, περιφερής quae
ad utramque aut commodatur aut seruit.

959. Sed cum tetrachordorum quos quadrifidos appellamus,
diusiones innumerabiles sint, sex sunt notae: enarmoniae una;
chromatis tres, quarum prima quae mollis ac soluta, secunda quae
hemiolia est, tertia quae est toniaea; diatonicae duae, mollis
una, altera robusta. Et modos quidem accipit ἐναρμόνιον a
τεταρτημορίᾳ διέσει, id est toni parte quarta; illud uero quod
mollius diximus, per τριτημορίαω δίεσιν copulatur; ipsum uero
χρῶμα ἡμιόλιον fit ab ἡμιολίᾳ διέσιν eius quae sit enarmoniae.

960. Sed nunc de tonis. Tonus est spatii magnitudo qui ideo tonus
dictus quia per hoc spatium ante omnes prima uox quae fuerit
extenditur, hoc est de nota qualibet in notam, ut a media in
paramesen, ut est in Lydio si a iota directo, in [sigma] <zeta et
pi>iacens signa concurrant. [1]Verum quia hemitonia διέσειςque
quid uel quantae qualesue sint docui, troporum etiam nomina
numerumque monstraui, nunc de tetrachordis eloquemur: nam singuli
quique tropi tetrachorda quina custodiunt, sicut superius quoque
non tacui, uerum horum extremos sibi aptandos esse non dubium
est.

961. Tetrachordum quippe est quattuor sonorum in ordinem
positorum congruens fidaque concordia. Sunt autem tetrachorda
principalium, mediarum, coniunctarum, separatarum, excellentium.
Et primum tetrachordum quod est grauius, incipit a principalium
principali et desinit in principalem mediarum <...> uerum
principalium et mediarum conexum; quod coniunctarum uocatur, erit
tetrachordum a media in neten coniunctarum; atque ab his diuisum
longeque discretum, quod est quartum, diuisarum a submedia in
neten separatarum usque coniungitur; quod autem ex diuersis
coniunctum est, in acutiorem sonum et quintum excellentium
profertur: sed de tetrachordis satis dictum.

962. Nunc de pentachordis uideamus: ac similiter haec quoque
quinque esse non dubium est. Primum igitur, quod est grauius,
principalium esse dicemus quod incipit ab adquisito et in
principalem mediarum terminatur. Sequens in acumen eius modi est
et constat a principalium extenta in mediarum illam quae in Lydio
iota rectum habet. Tertium autem coniunctarum est quod a
mediarum extenta in ultiman coniunctarum ducitur. Quartum uero,
quod per diuisionem est, a media in neten diuisarum conecti
solet. Quintum in acumen erigitur atque in neten excellentium
terminatur.

963. Haec quae dixi, artis nostrae doctissimis approbantur: nam
non sum nescia asserere quosdam tetrachorda ab hemitoniis initia
posse sortiri, quod est in modulatione diatonica situm, de qua
superius multa dixi. Sane notum atque intimatum uelim adquisitum
in omnibus quidem aliis collocari, in his autem quae non per
sonos fiant, in tetrachordis fieri non posse: in his enim semper
ab hemitoniis principia ducuntur, in aliis autem quae pentachorda
nominantur nec tamen modulationi subiciuntur ut per sonos
constare uideantur, apponitur; secundum enim in his hemitonium
possumus ponere.

964. Nunc de transitu modulantium. Transitus est alienatio uocis
in figuram alteram soni; fit autem transitus modis quattuor: per
genus, <ut> ab enarmonio aut in chroma aut in diatonon; uel per
systema, ut a principali principalium si forte in subprincipalem
aut in aliud forte systematum aut cum de coniunctis ad diuisas
transitum facimus; uel per tonum, cum a Lydio uel in Phrygium uel
in alium tropum cantilena transducitur; uel per modulationem,
cum ex alia specie modulandi in aliam desilimus uel cum a uirili
cantilena transitus in femineos modos fit.

965. De genere modulandi consequenter edisseram. Melopoeia est
habitus modulationis effectae; melos autem est actus acuti aut
grauioris soni; modulario est soni multiplicis expressio.
Melopoeiae species sunt tres: ὑπατοειδής, μεσοιεδής, νητοειδής.
Et ὑπατοειδής est quae appellatur τραγική, quae per grauiores
sonos constat; μεσοειδής, quae et διθυραμβική nominatur, quae
tonos aequales mediosque custodit; νητοειδής, quae et νομική
consueuit uocari, quae plures sonos ex ultimis recipit. Sunt
etiam aliae distantiae quae et tropica mele dicuntur, aliae
ὁμοιολογικά: sed haec aptius pro rebus subrogantur nec suas magis
poterunt diuisiones afferre; hae autem species etiam tropi
dicuntur.

966. Dissentium autem μελοποιίαι ipsae modis pluribus inter se et
genere, ut alia sit enarmonios, alia chromatice, alia diatonos;
specie quoque, quia alia est hypatoides, alia mesoides, alia
netoides; tropis ut Dorio, Lydio uel ceteris. Omnis tamen qui
melos inchoat, prae cunctis systema debet aduertere dehinc sonos
miscere atque componere. Haec de septem partibus artis nostrae
dixisse sufficiat.

967. Nunc rhythmos, hoc est numeros, perstringamus quoniam ipsam
quoque nostri portionem esse non dubium est. Rhythmus igitur est
compositio quaedam ex sensibilibus collata temporibus ad aliquem
habitum ordinemque conexa. Rursum sic definitur: numerus est
diuersorum modorum ordinata conexio tempori pro ratione
modulationis inseruiens, per id quod aut efferenda uox fuerit aut
premenda, et qui nos a licentia modulationis ad artem
disciplinamque constringat.

968. Interest tamen inter rhythmum et rhythmizomenon, quippe
rhythmizomenon materia est numerorum, numerus autem uelut quidam
artifex aut species modulationis apponitur. Omnis igitur numerus
triplici ratione discernitur, uisu audituque uel tactu: uisu,
sicuti sunt ea quae motu corporis colliguntur; auditu, cum ad
iudicium modulationis intendimus; tactu, ut ex digitis uenarum
exploramus indicia. Verum nobis attribuitur maxime in auditu
uisuque.

969. Sed rhythmice est ars omnes in numeris, quae numeros quosdam
propriae conuersionis accipiat flexusque legitimos sortiatur.
Est quoque distantia inter rhythmum metrumque non parua, sicut
posterius memorabo. Sed, quia uisus auditusque numero dictus
accedere, hi quoque in tria itidem genera diuidentur: in corporis
motum, in sonorum modulandique rationem atque in uerba quae apta
modis ratio colligarit; quae cuncta socia perfectam faciunt
cantilenam. Diuiditur sane numerus in oratione per syllabas, in
modulatione per arsin ac thesin, in gestu figuris determinatis
schematisque completur.

970. Verum numeri genera sunt septem: primum de temporibus:
secundum de enumeratione temporum quae in numerum cadere possunt,
quae rhythmoide, id est similia numeris iudicantur quaeque
tribus uocabulis discernuntur, hoc est enrhythmon, arrhythmon,
rhythmoides; tertium de pedibus; quartum de eorum genere; quintum
est quod agogen rhythmicam nominamus, id est quo genere numerus
modique ducantur; sextum de conuersionibus; ultimum rhythmopoeia,
id est quemadmodum procreatio numeri possit effingi.

971. Primum igitur tempus est quod, in morem atomi, nec partes
nec momenta recisionis admittit, ut est in geometricis punctum,
in arithmeticis monas, id est singularis quaedam ac se ipsa
natura contenta: sed [numerus] in uerbis per syllabam, in
modulatione per sonum aut spatium quod fuerit singulare, in gestu
per incipientem corporis motum, quod schema diximus, inuenitur;
atque hoc erit breuissimum tempus quod insecabile memoraui;
compositum uero quod potest diuidi et quod a primo aut duplum est
aut quadruplum: eatenus enim tempus omne numeri profertur. Atque
ei finis est qui plenae rationis est terminus, atque in hoc
numerus toni similis inuenitur: ut enim ille per quattuor
species, hoc est diesis, diuiditur, hic etiam quaternaria
temporum modulatione concluditur.

972. Sed eorum temporum quae ad numeros compulantur, alia sunt
quae enrhythma tempora norninantur, alia quae arrhythma, tertia
quae rhythmoide perhibentur. Et enrhythma quidem sunt quae
ratione certa ordinem seruant, ut in duplici uel hemiolio uel in
aliis quae alia ratione iunguntur; arrhythma sunt quae sibi nulla
omnino lege consentiunt ac sine certa ratione coniuncta sunt;
rhythmoide uero in aliis numerum seruant in aliisque despiciunt:

973. quorum temporum alia στρογγύλα, hoc est rotunda,
perhibentur, alia περίπλεα. Et rotunda sunt quae procliuius et
facilius quam gradus quidam atque ordo legitimus expetit,
praecipitantur; περίπλεα uero quae amplius quam decet moras
compositae modulationis innectunt segue ipsa tardiore
pronuntiatione suspendunt. Sed temporum alia simplicia sunt,
<alia multiplicia>, quae podica etiam perhibentur.

974. Pes uero est numeri prima progressio per legitimos et
necessarios sonos iuncta; cuius partes duae sunt, arsis et
thesis: arsis est elatio, thesis depositio uocis ac remissio.

975. Sed pedum differentiae sunt septem: per magnitudinem <...>;
<per compositionem> cum alios simplices, alios compositos pedes
ponimus, et simplices quidem, ut est pyrrhichius, compositi uero,
ut sunt paeones uel eorum pares [epitriti]. Et simplices quidem
dicuntur qui temporibus diuiduntur, compositi autem qui in pedes
etiam resoluuntur; <...> alios uero alogos, hoc est
irrationabiles, nominamus, quorumque ratio nulla praestatur sed
incondita quaedam compositio profertur.

976. Alia deinde differentia est quae per diuisionem quaeritur:
qualis exsistit, hoc est ποιά, cum uarie et multipliciter ea quae
conexa fuerint, diuiduntur, atque illos qui simplices pedes sunt
multiplices nominamus. Alia est <per figuram> quae per
diuisionem fieri consueuit; septima quae per oppositionem fit, id
est cum, duobus pedibus acceptis, unus habet prolixius tempus
quod praecedit ex ordine, illud autem tempus quod insequitur
angustius, uel cum per contrarium ordinem tempora praedicta
uertuntur.

977. Rhythmica uero genera sunt tria, quae alias dactylica,
iambica, paeonica nominantur, alias aequalia, hemiolia, duplicia;
denique etiam epitritus sociatur: etenim unus semper cum sibi
fuerit aptatus, ut aequalis conuenit; duplex uero qui fuerit ad
singularem, geminam rationem tam syllabarum quam temporum seruat;
tres uero ad duo numerus hemiolius est; quattuor uero ad tres
epitriti modum facit. Sed quae aequalia diximus, eadem dactylica
esse dicemus: denique in dactylico genere signa aequali sibi iure
nectuntur, unus ad alterum uel ad numerum geminum duo uel ut
forte aequalitas numerosa decurret. Sequitur iambicum genus quod
diplasion superius expressi, in quo pedum signa duplicem rationem
ad inuicem seruant, siue unus ad duo siue ad quattuor gemini,
uel quicquid ad duplum currit. Hemiolium sane, quod paeonicum
memoratum, tunc est cum pedum signa hemiolii rationem iusque
sectantur, ut ad duo tres sunt. Accidit autem etiam in epitriti
ratione saepe numerus, cum pes in eo accipitur qui sit ad tres
quattuor.

978. Sed iam ad ordinem recurramus. [1]Aequale est igitur numeri
genus <in> quo[d] a disemo usque in sedecim pedes procedunt;
disemus autem appellatur pes qui per arsin et thesin primus
constare dicitur, ut est leo; duplum uero incipit a trisemo,
duodeuiginti autem syllabas in finem usque deducet; hemiolium
sane a pentasemo ducit exordium, impletur autem in uigintiquinque
numero; epitritus ab heptasemo principium facit, quattuordecim
similibus finem ponens: cuius difficilis est usus. Atque hos
quidem omnes numerorum ordines ideo memorauimus ut singulorum
leges per uniuersa seruentur.

979. Sed numerorum alii sunt compositi, alii incompositi, alii
permixti: et compositi ex duobus generibus uel pluribus
cohaeserunt; incompositi qui uno pedum genere consistunt, ut sunt
tetrasemi; mixti uero qui aliquando in pedes, aliquando in
numeros resoluuntur, ut in hexasemo numero accipere debemus. At
uero eorum qui compositi esse dicuntur, alii per copulas, alii
uero per periodum colligantur: etenim syzygia, id est copula,
duorum pedum in unum est astricta conexio qui [in] dissimiles
sibi positi esse uidentur; periodos sane est pedum
compositioplurimorum quique dissimiles sibique impares sociantur.

980. Dissimilitudinurn sane differentiae tres erunt: per
magnitudinem,per genus, per oppositionem. Per magnitudinem cum ex
disemo uel tetrasemo componitur numerus; per genus cum diplasium
aut hemiolium simul iungimus uel quod ex pluribus aequaliter
copulatur; per oppositionem, id est per antithesin, cum aut
primos disemos ponimus insequentibus longe potioribus aut
tetrasemos disemis insequentibus applicamus. Verum notum esse
conueniet unum etiam pedem posse sufficere ad complendam periodon
si solus ceteris inaequalis inseritur.

981. Sed eorum quae in pedem recidunt, dactylicum genusprimum
est; in quo genere pedes incompositi uocabuntur, qui numero sunt
quinque: id est proceleumaticus, dactylicus, anapaestus, spondeus
simplex et spondeus maior. Ac proceleumaticus quidem est qui et
positionem breuem et elationem breuem retinet: utetur autem hic
idem tetrasemo frequentius; namque et disemus huius, id est qui
duobus temporibus impletur, proceleumaticus quidem sed breuior
nominatur; ille uero maior est qui ex quattuor breuibus
efficitur. At uero breuior, id est disemus, syneches uocatur quia
ipsa assiduitas et frequentia comprehendentis se inuicem
syllabae nec magnitudinem aliquam nec modum diuisae potestatis
extendit ideoque eo raro uti decet ne assiduitas breuis syllabae
carmen ipsum quod cum dignitate aliqua proferri oportet, incidat.
In permixtione uero aliorum pedum qui longiores ponuntur,
decenter aptatur, ut illorum prolixam moram interueniente sua
celeritate compenset. Quare proceleumaticus qui ad numeros
aptatur a quadrisemo exordium debet accipere.

982. Anapaestus qui uocatur maior accipiet elationem pedis unius
temporis, positionem uero duorum temporum faciet: monochronon
quippe dicitur tempus etiam cum longa ponitur, quae longa duo
tempora recipere consueuit, uel cum tria tempora simul breuia
collocantur uel cum sunt quattuor numero: quae omnia ad
comparationem longae syllabae computantur. Igitur maior
anapaestus elationem quidem suscipiet quae monochronos esse
dicatur, positionem dichronon habere monstratur: quare utriusque
temporis quod in positione fuerit, aequali sibi posito, oportet
elationis geminum tempus accipere, ita tamen ut, utroque
insequenti tempore, par priori esse uideatur; quare anapaestus
ἀπὸ μείζονος dactylicus a nobis esse dicitur; at uero anapaestus,
qui ἀπ’ ἐλάσσονος nominatur, ex duabus breuibus quae in elatione
sint et ex una quae in positione sit, copulatur.

983. Simplex uero spondeus erit qui ex producta tam arsi quam
thesi subiungitur; maior uero dicitur qui quaternariam non solum
elationem sed positionem etiam uidetur admittere. [1]Per copulam
uero duplices accedunt numeri quoniam alter ex maiore erit
ionicus, alter est ex minore: atque ille qui ex maiore procedit,
constabit ex spondeo simplici uel proceleumatico quem disemum
esse non dubium est; qui uero ex minore est, contrarium facit.
Atque hi quidem in dactylico genere ponentur rhythmi,
incompositi, qui septem numero omnes erunt.

984. Dactylicus igitur est dictus quia ordinem syllabarum
consimilem digito hominis informat; anapaestus uero quia per
ordinem redeat sursum; pyrrhichius uero, id est proceleumaticus,
quia hic adsiduus uel in certamine uel in ludo quodam puerili;
spondeus quia plerumque <σπονδαῖς> inseruit; ionicus sane propter
numerorum inaequalem sonum: habet enim duas longas duasque
correptas, quo pedum carmine multi saepe reprehensi sunt. Ac de
dactylicis satis.

985. Nunc iambica memoremus: in quo genere numeri incompositi
errant quattror, compositi per copulam duo: at uero per periodum
sunt duodecim. Qui igitur incompositi errant, asti sunt: iambus
ex dimidia elatione et positione quae gemina est; trochaeus ex
duplici positione et elatione quae breuis est; orthius uero qui
ex tetrasemi elatione, id est arsi, et octasemi positione
constabit ita ut duodecim tempora hic pes recepisse uideatur,
atque habet propinquitatem aliquam cum iambico pede: quattuor
enim primis temporibus ad iambum consonat, reliquis octo
temporibus adiunctis; dehinc trochaeus qui semanticus dicitur, id
est qui e contrario octo primis positionibus constet, reliquis
in elationibus quattuor breuibus artetur.

986. Compositi sane sunt qui per copulas colliguntur; sunt autem
hi: bacchius qui ex trochaeo deducit auspicium, fine autem
iambici terminatur; qui uero bacchius est <a iambo>, a iambo
principia sortitur atque a contrario his quos diximus pedibus
aptabitur. Per periodum uero est quod uelut per [se] certam uiam
prouenit. In hoc genere cum sint duodecim numero, quattuor quidem
per singulas periodos accipere docetur unum iambum ac tres
trochaeos; ac de isdem quattuor, primum quidem qui iambum habere
monstratur, trochaeus a iambo denominatur; qui uero rhythmus
secundum iambum recipiet, a bacchio trochaeus uocabitur; qui uero
iambum tertium recipit, bacchius a trochaeo poterit nominari;
ille uero qui quartum admittit iambum, appellatur epitritus
iambus. Eorum uero qui ex uno trochaeo fit, [et] iambus a
trochaeo appellatur a doctis; secundus iambus a bacchio dicitur
aut certe bacchius medius poterit nominari; qui uero tertium
recipit, bacchius a iambo nominatur; qui uero quartum recipit
trochaeum, epitritus trochaeus appellatur.

987. Octo uero <...> quattuor de his quos duodecim diximus per
periodum, illi esse dicuntur qui binos trochaeos atque iambos per
periodum seruant. Atque ille qui primos trochaeos recipit,
duplex bacchius a trochaeo esse dicetur; qui uero secundos
trochaeos habebit, duplex bacchius ab iambo nominatur; cum autem
trochaei medii collocantur, trochaeus medius iure dicetur; cum
autem in medio cambi, medius iambus uocatur. Omnes uel qui
incompositi, <uel qui compositi> per periodon uel qui per copulam
colligantur, rhythmi decem et octo numerati sunt.

988. Sed iambus dictus est ab eo quod ἰαμβίζειν Graeci detrahere
dixerunt, et hoc carmine quibusque ueteres detrahebant; item hoc
nomen est ab eo quod uenenum maledicti aut liuoris infundat;
trochaeus uero ab eo dictus quod celerem reuersionem faciat,
ueluti rota; orthius propter honestatem positionis est nominatus;
semanticus sane quia, cum sit tardior tempore, significationem
ipsam productae et remanentis cessationis effingit; bacchii uero
sunt dicti quod Bacchi<ci>s maxime sonis congruunt, isque
Bacchius ludus est qui illis carminibus aptatur.

989. In eo uero genere quod paeonicum nominatur, incompositi duo
rhythmi esse dicentur: quorum alius paeon διάγυιος appellatur <ex
longa positione ac breui et longa elatione>; alter uero ἐπιβατός
ex longa positione et longa elatione ac duplici positione
producta et arsi longiore iungitur. Hi sunt paeonici generis
numeri quos incompositos esse praediximus; neque uero per
coniunctionem, hoc est συζθγίαν, neque per periodum in isto
genere rhythmus accedet: inde διάγυιος quidem dictus est, id est
quasi duplicia membra discernat; ἐπιβατός autem quia membris
ueluti utens quattuor <e duabus arsibus> et duabus diuersis
thesibus copulatur.

990. Verum haec genera cum permixta fuerint speciebus numerorum,
primae species erunt istae quae dochmiacae nominantur: ex quibus
prius quod fuerit, hac lege componitur ut sit ex iambo et paeone,
qui διάγυιος uocatur; hunc διάγυιον posteriores creticum
cognominarunt. Secunda est species quae ex iambo, dactylico et
paeone constare monstratur.

991. Qui autem deducti numeri nominantur, propter assiduum et
compositum sonum appellari uidentur. [1]Fiunt autem numeri qui et
prosodiaci uocantur: quorum alii per ternos pedes fiunt,
pyrrhichio iambo et trochaeo; alii uero quattuor, ut his tribus
pedibus iambus primus aptetur; alii uero ex duabus syzygiis, id
est copulis, bacchio et ionico ἀπὸ μείζονος constare consuerunt.

992. Sunt sane qui etiam irrationabiles esse dicuntur, quos
alogos uocitamus, quos etiam chorios appellare consueuimus. Sunt
autem numero duo: quorum alter diiambi figuram respicit et
constat ex elatione quae longa est, et duabus positionibus, et
numero quidem est ad dactylicum similis, partibus uero ad numerum
ionicum iungitur et iambicum; alius uero est numerus qui
trochaeides nominatur, id est qui figuram quandam speciemque
trochaei habere uidetur, ex elationibus geminis et longa
positione consistens per contrarium prioris effectus.

993. Sunt autem mixti generis sex, id est: <creticus>; dactylicus
per iambum; dactylicus in bacchium incidens is qui ueniat ex
trochaeo; dactylicus per bacchium qui ex iambo manauerit;
dactylicus per chorium qui ex cambi similitudine exordium
mutuetur, dactylicus per chorium qui ex similitudine trochaei
uideatur expressus. Et creticus quidem consonans ex trochaei
positione et <...>.

994. <Rhythmopoeia est con>dicio numeri componendi et omnium
figurarum plena perceptio. Diuiditur haec in eas quas et
melopoeia partes, quae sunt istae: [ἐπι]λῆψις, id est perceptio,
per quam scimus quo quantum numero utendum sit; χρῆσις, id est
usus, per quem positiones ad elationes decenter aptamus; μίξις id
est permixtio, per quam, cum opportunum fuerit, ex arte
miscemus. Tropi uero ut in melopoeia et in rhythmopoeia tres
sunt: systalticos <...> dicimus et in harmonicis eos superius
memoraui.

995. Numerum autem marem esse, melos feminam nouerimus; etenim
melos materies est quae sine propria figura censetur, rhythmus
autem opere quodam uirilis actus tam formam sonis quam uarios
praestat effectus».

996. Quae cum Harmonia intentis tam diuis quam heroum populis
angusta quadam suauitate percurreret, ad cantus carminumque
dulcedines decenter regressa, conticuit. Tuncque, Ioue assurgente
diuisque praeambulis coemesin modulata, in thalamum quoque
uirginis, magna cunctorum uoluptate, peruenit.

997.

     Habes senilem, Martiane, fabulam,
     miscillo lusit quam lucernis flamine
     Satura, Pelasgos dum docere nititur
     artes creagris uix amicas Atticis,
     sic in nouena decidit uolumina:
     


998.

     haec quippe loquax, docta indoctis aggerans,
     fandis tacenda farcinat, immiscuit
     Musas deosque, disciplinas cyclicas
     garrire agresti cruda finxit plasmate.
     


999.

     Hac ipsa nauci rupta conscientia
     turgensque felle ac bili: «Multa chlamyde
     prodire doctis approbanda cultibus
     possemque comis utque e Martis curia;
     Felicis — inquit — sed Capellae flamine
     — indocta rabidum quem uidere saecula
     iurgis caninos blateratus pendere
     proconsulari uero dantem culmini
     ipsoque dudum bombinatorem flosculo
     decerptum falce iam canescenti rota;
     beata alumnum urbs Elissae quem uidit,
     iugariorum murcidam uiciniam
     paruo obsidentem uixque respersum lucro,
     nictantem cura somnolentum lucibus —
     


1000.

     >ab hoc creatum Pegaseum gurgitem
     decente quando possem haurire poculo?»
     Testem ergo nostrum quae ueternum prodidit
     secute, nugis, nate, ignosce lectitans.
     


