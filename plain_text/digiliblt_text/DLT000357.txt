digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De ratione metrorum

Maximus Victorinus

transcodifica di base da rtf a xml-tei: Piero Colombo - Step srl

Testo : Marinone, GL-CD (Maximus Victorinus De ratione metrorum
Keil 6, 216-228) adeguato su ed. Corazza

Adeguamento testo su nuova edizione: Alice Borgna

Controllo marcatura XML-TEI: Alice Borgna

2017 digilibLT, Vercelli

Fonte: [Maximi Victorini] Commentarium de ratione metrorum, con
cinque trattati inediti sulla prosodia delle sillabe finali.
Introduzione, testo critico, traduzione e commento a cura di D.
Corazza, Weidmann, Hildesheim 2011 (Collectanea Grammatica Latina
10)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 [Maximi Victorini ]De ratione metrorum {$ De litteris
<liquentibus>$}  

1. Liquentes autem litterae sunt quattuor, l, m, n, r. Liquentes
vero ideo dicuntur, quod fluant et quasi intereant, tum cum
sequuntur aliquam breuem syllabam cum quauis alia consonante.

2. Sunt autem duplicis potentiae. Nam longam syllabam positione
facere possunt, si ita poeta uoluerit, et breuem non producunt.
Quod dico huiusmodi est exemplum, ut hic Lucretii uersus:
«nam fierent iuuenes subito ex infantibus paruis».
Sic habetur, quasi dixerit « ex infantibu paruis» subtracta ‛s’
littera. Hic enim ‛s’ littera interit. Ennius quoque ait:
«uita illa dignus locoque»
quasi dixerit ‛dignu locoque’ dixerit. Similiter Lucilius: [p.
217 vol. VI Keil]
«tum lateralis dolor, certissimus nuntius mortis». Sic habetur
quasi subtractis ‛sss’ litteris, quia licentius antiqui et ipsa
quasi pro liquenti utebantur inerudita adhuc nouitate, quod
posteriores poetae non gerunt, non quod ista definitio rata non
esset, sed quod uersus suos liquidius decurrere nullis salebris
uoluerunt.
3. Liquentes autem cognoscere in illo Vergilii uersu possumus:
«sed haec lento mos est aptare flagello»,
quasi subtracta ‛l’ littera ‛fagello’ dixerit. Sic et in illo:
«Phoebe grauis Troiae semper miserate labores»,
quasi subtracta ‛r’ littera ‛gauis’ dixerit, non ‛grauis’.
4. Mihi autem de his magis uidetur illud, quod liquentes
litterae, de quibus diximus, tunc detrahantur, cum breuem
syllabam duae consonantes, quarum altera liquens erit, ita
sequuntur, ut in duas syllabas se diuidant. Quod dico huiusmodi
est exemplum ut:
«infantibus paruis».
S et p litterae in duas se diuiserunt: nam ‛s’ ad ‛bus’ syllabam
pertinet, ‛p’ ad ‛paruis’. Quotiens ergo ita se diuidunt, tunc
liquentes erunt. Alioquin cum duae consonantes ita aliquam breuem
syllabam consequuntur, ut hae ipsae consonantes alterius
syllabae sint nec se diuidant, tunc illa syllaba, ut poetae
uoluerint, longa aut breuis erit, hoc exemplo:
«Atridas Priamumque».
‛A’ littera positione longa est, eo quod eam excipiunt duae
consonantes t et r. Sed quoniam consonantes hae duae ad alteram
syllabam pertinent, non semper positione longam syllabam faciunt,
quam excipiunt, ut est:
«geminosque in limine Atridas».
Hic ‛a’ breuis est, quoniam consonantes ambas sibi syllaba
posterior uindicat, haeque, ut poetae uoluntas est, proinde
auxiliantur [p. 218 vol. VI Keil] aut cedunt, ut illi Vergilii
uersus, quos praeposuimus: tales syllabas habeant consonantium
coitu, non liquentium fluxu.
 {$ De coniunctis syllabis$}  

1. Coniunctas quoque syllabas animaduertere nobis intentio est.
Nam coniunctae syllabae dicuntur, cum longa syllaba in uocali
finitur et ‛a’ uocali excipitur. Atque ideo longa syllaba illa
natura breuis est, quod eam uocalis et terminauerit et exceperit,
hoc exemplo:
«te Corydon o Alexi».
Sic enim scanditur, ‛tecory’ dactylus, ‛donoa’ dactylus, cuius
media syllaba ‛o’ natura longa est. Sed quia et ipsa uocali
constat et excipitur ‛a’ uocali, coniunctioni syllabarum et quasi
cognationi uocalium -idcirco breuis est- ueluti gratificatur.
Et est huic similis ille uersus, ut:
«credimus? an qui amant».
Credimus dactylus est, ‛anquia’ alius dactylus. Sed ‛qui’ media
dactyli natura longa syllaba. Sed haec ‛a’ vocali, ut superior,
terminatur et excipitur ‛a’ uocali.
2. Non enim in hoc aut in superiore uersu synalipham facere potes
sine uitio. Versus erit ex trochaeo, si feceris synalipham, qui
nisi nouissimus in heroico uersu esse non potest. Sic tamen in
huiuscemodi coniunctis talis synalipha fieri potest, quae e
dactylo spondeum faciat. Profecto spondeus usitatior inusitato
dactylo anteponendus est, ut illud:
«nec tota tamen ille prior praeeunte carina».
Scanditur enim sic: ‛necto’ spondeus, ‛tatamen’ dactylus,
‛illepri’ dactylus, ‛orprae’ spondeus. Hic autem uides posse
alios dicere dactylum esse ratione coniunctarum syllabarum,
quoniam ‛prae’ syllaba uocali finitur et excipitur ‛a’ uocali,
quae est ‛e’. Sed cum synalipha fieri possit faciatque spondeum,
cur non eam uiam sequamur, quam nobis consuetudo frequentior
tritam reliquit? Antenouissimus pes est huius uersus ‛enteca’.
Quam idcirco [p. 219 vol. VI Keil] praepono: cum synaliphae haec
sit consuetudo, ut anterior uocalis excludatur, tunc tamen non
excludi scias, cum sola syllabam facere potest interior, quae
excludi non potest. Quod dico, huius modi est exemplum:
‛praeeunte’ per duas e scribitur; est ergo spondeus ‛orprae’.
Sequunturque circa se duae uocales, ut ‛praeeuntecarina’. Sed
quoniam ‛e’ littera eadem et syllaba est - ‛u’ autem, syllaba ut
sit, adhibeat sibi consonantes n et t - idcirco rectius ‛ente
carina’ quam ‛unteca rina’ per synalipham scandimus.
 {$ De dichronis$}  

3.1. Vocales quinque cum nouissimam syllabam uerbi aut nominis
teneant, tametsi natura breues sint, longae tamen, si ita poeta
uoluerit, habentur, hoc modo, ut:
«hic amor, hoc studium».
‛Mor’ syllaba breuis est, sed quia uocalis ibi est, produci etiam
potest, ut:
«omnia uincit amor, et nos cedamus amori».
Scanditur enim sic, ‛omnia’ dactylus, ‛uincita’ dactylus, ‛moret’
spondeus. Vides superius correptam, hic esse productam.

2. Item:
«ostentans artemque pater arcumque sonantem».
Scanditur enim sic: ‛osten’ spondeus, ‛tansar’ spondeus,
‛temquepa’ dactylus, ‛terar’ spondeus. Vides hic ‛ter’ syllabam
longam esse, alio loco breuem.

3. Item:
«sanguis hebet».
Hic ‛guis’ syllaba breuis est. In Lucano autem longa est:
«dum sanguis inerat»
. Vides enim ‛i’ litteram fecisse hanc potestatem.
4. Item:
«tum sic Mercurium alloquitur».
Tur syllaba breuis natura, sed quia habet uocalem, producitur.
Quidquid enim in tur syllaba finitur, breue est, ut postea
dicemus. Nec interest uocales illae, cum nouissima syllaba sint,
solae an cum consonantibus sint. Vtroque enim modo dichronae
sunt.
Vides tamen dichronas etiam hoc compendio posse tradi, ut in
heroico uersu cuiuscumque [p. 220 vol. VI Keil] pedis syllaba
prior, cum a superiore uerbo remanserit, promiscue sit longa aut
breuis, ut poeta uoluerit, quoniam in ea pars orationis impletur,
quod quoque ut in uersu sic in uerbo non attendatur.
 {$ De Graecis nominibus$}  

1. Quaecumque Graeca nomina, id est quae in Latinis eadem sunt,
ea cum in ‛as’ syllabam aut in ‛es’ exeunt, breuia sunt contra
naturam et consuetudinem Latinorum. Huius modi enim nomina
Latina, quae plurali numero in ‛es’ syllabam exeunt aut in ‛as’,
longa natura sunt, ut ‛principes’, ‛milites’, ‛arbores’,
‛optimas’, ‛feminas’, ‛sarcinas’. Idcirco, quia in uersu esse
possunt Graeca, in isdem syllabis breuia sunt, ut
«Gorgones Harpyiasque»
et alibi:
«fuso crateres oliuo»
et Lucretius
«lampadas igniferas manibus retinentia dextris».

Vides ‛es’ uel ‛as’ breues esse syllabas et ideo quia Graeca sunt
nomina.

 {$ De propriis nominibus$}  

1. Nomina propria, quae primam syllabam natura longam non habent,
id est quae non duabus uocalibus constant iunctis, ut ‛Aeolus’,
‛Aeneas’ et alia, quae ergo primam syllabam natura longam non
habent, tales erunt syllabae, ut eas ponere uolueris, siue longae
siue breues, hoc exemplo:
«exercet Diana choros».
Hic ‛di’ longa est, alio loco breuis est:
«tune etiam telis moriere Dianae».
Item:
«armatumque auro circumspicit Oriona».
Hic longa est ‛o’, alio loco breuis est, ut:
«aquosus Orion».
2. Nomina item quae [p. 221 vol. VI Keil] genetilicium in ‛es’
syllabam mittunt, eadem ipsa syllaba breuia sunt, ut Lingones,
Mygdones, Teutones, Vascones, et accusatiuo:
«Vasconas armipotentes».
3. Item Graeca nomina, quae in ‛i’ littera finiuntur, in eadem
ipsa syllaba breuia sunt, ut
«quo te Moeri pedes».
Scanditur enim sic, ‛quote’ spondeus, ‛moeripe’ dactylus.
4. Videndum etiam hoc est in his nominibus, quae ante nouissimam
syllabam ‛i’ littera terminantur, ut est ‛radius’, ‛gladius’.
Haec enim per duo ‛i’ proferuntur in genetivo, ‛huius radii’ et
‛gladii’, et pluraliter per duo ‛i’, ‛hi gladii’. Vt cum poeta
uoluerit hanc eadem nouissimam syllabam, ubi duo ‛i’ esse
diximus, hic synalipha non sit. Quo modo est uersus ille
Lucretii:
«non radii solis neque lucida tela diei».
Scanditur enim sic, ‛nonradi’ dactylus, ‛iso’ spondeus. Vide quo
modo ‛i’ littera neque interior synalipha subtracta est et
exterior pedis partem cepit. Sed rursus, cum poeta uoluerit,
synalipham in eodem nomine facit, ut est Vergilii uersus:
«diuersi rumpent radii».
Scanditur enim sic, ‛diuer’ spondeus, ‛sirum’ spondeus,
‛pentradi’ dactylus. Hic enim nouissima excluditur, quae longa
est.

 {$De ectasi$}  

1. Interdum in nominibus appellatiuis prima syllaba contra
naturam producitur, quia aliter in uersu poni non potest, ut
«Italiam».
Hic enim i contra naturam producitur, quia aliter in uersu esse
non potest.

Hoc autem modo breuem intellegimus. Necesse est enim ut, qualis
est prima syllaba in aliquo nomine prouinciali, eadem sit natura
ipsa prouincia, ut Afer: prima longa est, in Africa eadem natura
est prima littera. Ergo uideamus Italus, prima syllaba qualis
sit. Dabit Virgilius exemplum, ut [p. 222 vol. VI Keil]
«antiqua e cedro Italusque paterque Sabinus».
Hic in Italo prima syllaba breuis est, quae nos docet eadem et in
Italia seruari oportere.

 {$ De brevibus syllabis $}  

1. Quattuor syllabae breues pro spondeo poni possunt, ut:
«genua labant».
Hic enim genuala scanditur, in quo pede priores duae breues
iunguntur, ut unam longam faciant poetica licentia, quae magis in
iambicis uersibus est permissa et celebris.
 {$ De concatenatis $}  

1. Interdum in heroico uersu nouissima syllaba sequenti uersui
adiungi necesse est per synalipham, ut est ille uersus in
Virgilio:
«iamque iter emensi turres ac tecta Latinorum
ardua cernebant».
Scanditur enim sic, ‛iamqueiter’ dactylus, ‛emen’ spondeus,
‛situr’ spondeus, ‛resac’ spondeus, ‛tectala’ dactylus, ‛tino’
spondeus. Nouissima cuius syllaba quae superest ‛rum’ reuocatur
ad sequentem uersum per synalipham, ut si dicas ‛rardua
cernebant’ et cetera. Est huic similis ille uersus:
«inseritur uero et fetu nucis arbutus horrida».
Syllaba enim nouissima, quae est ‛da’, ad sequentem uersum
refertur. Quare necesse erit istius modi sequentem uersum a
uocali incipere, ut synalipha fieri possit illa, quam diximus.

 {$ De casibus$}  

1. Nominatiuus omnis numero singulari, qui ‛us’ syllaba
terminatur, eadem ipsa syllaba natura breuis est, ut ‛doctus’,
‛carus’, ‛sanctus’ et alia.
Genetiuus omnis, qui ‛i’ littera terminatur, natura longus est,
ut ‛docti’, ‛cari’, ‛sancti’. [p. 223 vol. VI Keil]
Datiuus omnis, qui ‛o’ littera terminatur, natura longus est, ut
‛docto’, ‛caro’, ‛sancto’.
Accusatiuus omnis, qui ‛m’ littera terminatur, positionem
expectat aut synalipham, quia nulla syllaba in ‛m’ litteram exit,
quae non alterutrum quaerat.
Vocatiuus omnis ‛e’ littera terminatus breuis est natura, ut
‛docte’, ‛care’, ‛sancte’.
Ablatiuus omnis ‛o’ littera terminatus natura longus est, ut ‛ab
hoc docto’, ‛caro’, ‛sancto’.
Numero plurali nominatiuus omnis, cum in ‛i’ finitur, natura
longus est, ut ‛hi docti’, ‛cari’, ‛sancti’. [...]
Datiuus omnis pluralis in is terminatur longus est, ut ‛doctis’,
‛caris’, ‛sanctis’.
Accusatiuus omnis pluralis, qui in ‛os’ syllaba finitur, natura
longus est, ut ‛doctos’, ‛caros’, ‛sanctos’.
Vocatiuus omnis pluralis in ‛i’ littera finitus, longus est, ut
‛docti’, ‛cari’ ‛sancti’.
Ablatiuus omnis, qui in ‛is’ finitur, aeque longus est, ut ‛ab
his doctis’, ‛caris’, ‛sanctis’.
2. Item quidquid in ‛is’ syllabam nominatiuo et genetiuo
singulari exit, breue est, ut ‛lapis’, ‛apis’.
Quidquid in ‛r’ finitur [in genere masculino], breue est, ut
‛doctor’, ‛cantor’, ‛pater’, ‛frater’.
Nam quidquid in ‛es’ syllabam pluraliter finitur, longum est, ut
‛doctores’, ‛homines’, ‛arbores’ et quidquid sic terminatur.
Item quod in ‛bus’ syllabam exit, breue est, ut ‛cantoribus’,
‛doctoribus’.
3. In genere feminino casus nominatiuus solus sic uariatur: ut
‛haec tabula’ breuis est, ablatiuus longus est. Omnia nomina
feminini generis, quae ‛a’ littera terminantur, nouissima syllaba
breuia sunt in nominatiuo, ablatiuo uero longa.

4. Omnis autem casus cuiuscumque generis, qui ‛m’ littera
terminatur, nouissimam syllabam longam habere non potest natura,
sed aut positionem aut synalipham expectat.

5. Nomina generis feminini, quae in ‛es’ syllabam finiuntur, si
eadem ipsa syllaba in genetiuo non producitur, tam in nominatiuo
quam in ablatiuo breuia sunt. Si autem eadem syllaba in genetiuo
producitur, tam in nominatiuo quam [p. 224 vol. VI Keil] in
ablatiuo longa est nouissima syllaba.
Quod dico huiusmodi est exemplum, ut ‛haec lues’: ‛es’ syllaba
breuis est, quia genetiuus ‛luis’ facit; ‛haec fides’; ‛des’
syllaba longa est propterea, quia genetiuus producit eam; facit
enim ‛huius fidei’. Quomodo est ‛haec facies’: ‛es’ syllaba longa
est, quoniam in genetiuo producitur, ‛huius faciei’. Ergo quas
syllabas genetiuus producit, hae in nominatiuo et ablatiuo longae
sunt, ut ‛haec fides’, ‛huius fidei’, ‛a fide’; ‛facies’,
‛faciei’, ‛a facie’. Quas syllabas genetiuus corripit aut mutat,
breues sunt in nominatiuo et ablatiuo, ut ‛lues’, ‛luis’, ‛lue’.
Quidquid in genetiuo ‛is’ syllaba terminatur, breue est in
ablatiuo.
6. Sed hic est genetiuus, quo cognoscuntur nouissimae syllabae
plerumque nominativi, quales esse debeant, ut est ‛paupertas’,
‛palus’. ‛Tas’ enim ideo longa est, quia genetiuus producit eam:
dicimus enim ‛paupertatis’ ‛ta’ producta, ‛paludis’ media syllaba
producta. Quo modo est ‛hic Samnis’. Longa est ‛nis’: facit enim
genetiuo ‛huius Samnitis’ media producta. Item ‛amnis’ breuis
est, quoniam syllabam ‛nis’ non producit genetiuus.

7. <{$ De participiis$}>
Omnia participia quae in ‛ans’ et in ‛ens’ syllabam mittunt,
positione longa sunt. Nam quae in ‛i’ et in ‛o’ syllabam mittunt,
quasi nomina existimantur, de quibus iam dictum est.
8. <{$ De aduerbis$}>

Omnia aduerbia quae in ‛e’ mittunt, exceptis ‛bene’ et ‛male’ et
‛fere’ et ‛prope’ et ‛pone’ et ‛paene’ et ‛saepe’, his ergo
exceptis, illa quae de nominibus manant longa sunt, ut ‛pulchre’,
‛sancte’, ‛docte’, ‛iuste’. Illa autem breuia sunt, quae nomina
nulla habent unde deriuentur, quomodo illa sunt, ut ‛docte’, quia
‛doctus’, ‛sancte’, quia ‛sanctus’, ‛iuste’, quia ‛iustus’.
Rursum quae a nominibus deriuantur, si in ‛er’ syllabam exeunt,
breuia sint necesse est, ut ‛duriter’, ‛turpiter’,
‛misericorditer’.
Quae autem in ‛m’ litteram finiunt, positionem aut synalipham
expectant.
Item illa quae in ‛a’ exeunt litteram, longa sunt, ut ‛ultra’,
‛una’. [p. 225 vol. VI Keil]
 {$ De verbis$}  

1. In uerbis uel coniugationibus attendendae sunt positiones et
tempora et syllabae nouissimae, quae his fere regulis
colliguntur.
Similis est primae positionis nouissima syllaba in omnibus
coniugationibus: omnes enim coniugationes, quae in ‛o’ littera
finiuntur, dichronae sunt, ut ‛canto’, ‛moneo’, ‛dico’.
Secundis positionibus discrepant. Nam secunda positio primae et
secundae coniugationis longa ut sit necesse est, ut ‛cantas’,
‛clamas’, ‛mones’, ‛sedes’. Hae enim nouissimae producuntur in
infinitiuo modo; dicimus enim ‛cantare’, ‛clamare’, ‛monere’,
‛sedere’. Imperatiuus quoque modus coniugationum supra dictarum
syllaba nouissima longus est, propterea quia syllaba ipsa
producitur in infinitiuo modo.
In tertia autem coniugatione correpta secundae positiones breues
sunt, quia in infinitiuo modo produci non possunt: dicimus enim
‛legis’, ‛legere’, ‛ducis’, ‛ducere’. In imperatiuo quoque modo
syllabae nouissimae breues sunt, quia non producuntur in
infinitiuo modo, ut ‛legere’, ‛ducere’, ‛scribere’, et omnino
quae syllabae mutantur, sicut ‛legis’, ‛lege’, ‛legere’, ‛dicis’,
‛dic’, ‛dicere’, ‛scribis’, ‛scribe’, ‛scribere’. Tertia longa
dicitur similis primae coniugationis et secundae, propterea quod,
quem ad modum infinitiuus producit in illis medias syllabas, sic
producit et in hac. Quapropter ‛finis’ dicimus: tertia
coniugatio est et ideo longa est, quia ‛finire’ in infinitiuo
dicimus ‛i’ producta, sicut ‛audis’, ‛audire’.
Rursus ‛faxis’, ‛adsis’, ‛uelis’. Nam ‛is’ nouissima syllaba ideo
longa est, quia pluralis numerus eam producit: dicimus enim
producta media syllaba ‛faxitis’, ‛adsitis’, ‛uelitis’.
Quae autem produci media in plurali numero non possunt, breuia
sunt, ut ‛dicis’, ‛dicitis’, ‛legis’, ‛legitis’. Nam illa longa
sunt, ut ‛audis’, ‛finis’, quia producuntur [p. 226 vol. VI Keil]
in plurali numero, ut ‛auditis’, ‛finitis’.
Omnes uerbi nouissimae syllabae, quae sunt huius modi, ‛res’,
‛ses’, longae sunt, quia producit eas numerus pluralis, ut
‛audires’, ‛audiretis’, ‛clamasses’, ‛clamassetis’.
Omnes infinitiui, qui syllaba ‛re’ terminantur, breues sunt, ut
‛clamare’, ‛monere’, ‛dicere’, ‛finire’.
Omnes in uerbis syllabae, quae huius modi sunt, ut in ‛tis’
exeant, breues sunt, ut ‛clamastis’, ‛dixistis’, ‛fecistis’.
Infinitiui omnes passiuorum et communium deponentiumque uerborum,
quoniam in ‛i’ exeunt, longi sunt, ut ‛clamari’, ‛moneri’,
‛dici’, ‛finiri’. Et quidquid in ‛i’ in uerborum declinatione
exierit, longum est, ut ‛clamaui’, ‛monui’, ‛dixi’, ‛finiui’.
Haec de nouissimis syllabis dicta sunt.
2. De primis autem inueniendis hoc erit uidendum.
Omnes igitur coniugationes - excepta simplici tertia, hoc est
longa- in aliquibus uerbis primas syllabas temporum ratione
permutant. Nam illa quae in praesenti tempore breuia sunt, in
omni praeterito perfecto uel in omni praeterito plusquamperfecto
uel in uno futuro modi tantum coniunctiui producuntur, in
reliquis autem modis et temporibus breuiantur.
Ergo coniugatio prima tempore praesenti corripitur, ut ‛lauo’;
praeterito perfecto uel plusquamperfecto uel coniunctiuo futuri
producitur, ut ‛laui’, ‛laueram’, ‛lauero’.
Secunda similiter praesenti tempore corripitur, ut ‛moueo’;
praeterito perfecto uel plusquamperfecto uel coniunctiuo futuro
producitur, ut ‛moui’, ‛moueram’, ‛mouero’.
Tertia correpta similiter praesenti tempore corripitur, ut
‛odio’; praeterito perfecto uel plusquamperfecto uel coniunctiuo
futuro producitur, ut ‛odi’, ‛oderam’, ‛odero’. Infinitiuus autem
modus similiter in aliquibus uerbis praesenti tempore
corripitur, ut ‛mouere’, ‛legere’; tempore praeterito uel futuro
producitur, ut ‛mouisse’, ‛motum ire’, ‛legisse’, ‛lectum ire’.
Sed sunt plurima uerba, quae numquam temporum uarietate mutantur.
Est igitur coniugatio prima semper correpta, [p. 227 vol. VI
Keil] ut ‛uoco’; semper producta, ut ‛numero’.
Est similiter et secunda semper correpta, ut ‛doleo’; item semper
producta, ut ‛soleo’.
Est aeque tertia semper correpta, ut ‛tero’, item semper
producta, ut ‛munio’.
Sunt etiam aliqua participia similiter, quae in primis syllabis
temporum uarietate mutantur, ut quae in praesenti tempore breuia
sunt, in praeterito uel futuro non quidem natura, sed positione
producta sunt, ut ‛legens’, ‛lectus’, ‛lecturus’.
3. De trisyllabis, nunc item dicendum est, quae sic uariantur,
quomodo et disyllaba. Hoc uno modo distant, quod indicatiuo
specie imperfecta in primis syllabis breuia sunt, ut ‛legebam’,
‛ueniebam’: nam in disyllabis hac ipsa imperfecta specie longa
sunt, ut ‛ibam’, ‛nabam’.
Sed hac ratione primas syllabas rite cognoscimus, ut si
praepositionem illi uerbo addamus cuius primam syllabam -cuius
naturae sit- quaeramus. Cum ergo addiderimus uerbo
praepositionem, sciemus quo modo eum consuetudo pronuntiet. Cuius
rei exemplum hoc est: ‛dico’, ‛dicas’, ‛dicat’, ab eo quod est
‛dicare’. Addamus illi praepositionem ‛de’ et faciamus ‛dedico’.
Videamus ergo quo modo pronuntiet consuetudo, si producta media
an correpta: utique correpta, ut ‛dedico’.
Sic inuenimus et longas, ut ‛clamo’. Addamus illi praepositionem
‛in’, ut fiat ‛inclamo’. Producta media dicimus, non correpta.
Item sunt nomina quibus praepositio addi non potest, ut
‛halitus’. Faciamus uerbum ‛halo’. Huic addamus praepositionem
ex, ut fiat ‛exhalo’. Media syllaba producta pronuntiamus. Ibi
apparebit etiam ‛halitus’ qualis sit in prima syllaba.
4. Medias ergo syllabas coniugationes docent, extremas uero uerbi
ipsius declinationes; primas autem docent exempla uel illae,
quas dixi, praepositiones.

5. Haec prudenti satis sunt, hisque exemplis omnia in promptu
habebit. Rhetoricam, id est eloquentiam, nosse non potest, nisi
qui ad eam hoc uestigio uenerit, primum ut discat, quid sint
pedes metrorum, deinde quae sit natura syllabarum in uerbis, quod
iam hic docuimus; [p. 228 vol. VI Keil] tum quid sit periodos;
deinde quid sit colon, quid comma; quid sit numerus: quid
orationes solutae, quid numerosum; quae sint praeterea tres
primae figurae dicendi, magno temperato subtili; postremo quae
sint figurae uerborum, quae sententiarum.
His completis Ciceronis rhetoricas omniaque eius legere incipiat,
id est totam rhetoricam, seque cotidie exerceat. [p. 229 vol. VI
Keil]
 {$ De finalibus [Metrorii]$}  

1. Quamquam de litteris et syllabis multiplex sit copiosusque
tractatus, tamen is magis appetendus a nobisque susceptus est,
qui ad dimensionem pedum metrorumque perducit.

2. Igitur litterae aut uocales dicuntur aut consonantes. Vocales
quinque, a e i o u. Consonantes uero reliquae omnes, quarum aliae
semiuocales, aliae mutae. Semiuocales sunt septem, f l m n r s
x, mutae novem, b c d g h k p q t.

3. Sed ex uocalibus ‛i’ et ‛u’ pro consonantibus habentur, cum
uel secum iunctae fuerint, ut ‛Iuno’, ‛uita’, uel aliis uocalibus
praepositae, ut ‛Ianus’, ‛Venus’. Hoc etiam ‛i’ amplius
praestat, quod in uno sermone inter duas posita uocales duplicis
fungitur loco, ut ‛Troia’, ‛Maia’.

 {$ De consonantibus $}  

1. L et r, cum in eadem syllaba consonantibus postponuntur, saepe
deficiunt. S etiam aliquotiens de metro excluditur. X semper pro
duplici habetur, z uero non numquam. H interdum consonantis
fungitur loco, interdum adspirationis.

 De syllabis longis et brevibus  

1. Quae cum ita sint, ex his aut unius uocalis enuntiatione, ut
‛a’, aut conexione litterarum, ut ‛prae’, syllaba [p. 230 vol. VI
Keil] procreatur.

2. Scilicet syllaba aut breuis aut longa aut communis. Breuis est
quae correptam uocalem habet, ut ‛amor’ et non desinit in duas
consonantes, ut ‛ars’, aut in unam duplicem, ut ‛pix’, aut in ‛i’
inter duas uocales constitutam, ut ‛aio’.
Longa uero est cui quattuor ista contingunt, quibus indiget
breuis, ut ‛dos’, ‛ars’, ‛pix’, ‛aio’. Diphthongos sane semper
est longa.
 {$ De communibus$}  

1. Communes syllabae fiunt modis octo: cum correptam uocalem
sequitur subiecta consonantibus liquida; est enim longa ita:
«uasto Cyclopis in antro»,
breuis ita:
«uastosque ab rupe Cyclopas»;
2. aut cum correpta uocalis in unam desinit consonantem sequente
h; est enim longa ita:
«terga fatigamus hasta»,
breuis ita:
«quisquis honos tumuli»:
3. aut cum correptam uocalem duae consonantes sequuntur, quarum
prior ‛s’ littera est; est enim longa ita:
«unde spissa coma»,
breuis ita:
«ponite spes sibi quisque»;
4. aut cum breuis syllaba partem terminat orationis; est enim
longa ita:
«nam tibi, Tymbre, caput Euandrius abstulit ensis»,
breuis ita:
«hoc caput o ciues»:
5. aut cum diphthongon uocalis statim sequitur; est enim longa
ita:
«Musae Aonides»,
breuis ita:
«insulae Ionio in magno»:
6. aut cum longam uocalem sequitur alia; est enim longa ita:
«o ego infelix»,
breuis ita:
«sub Ilio alto»:
7. aut cum pronomen c littera terminatum uocalis statim
subsequitur; est enim longa ita:
«hoc erat alma parens»,
breuis ita:
«solus hic inflexit sensus»:
8. aut cum correptam uocalem sequitur z; est enim longa ita:
«Mezenti ducis exuuias»,
breuis ita,
«nemorosa Zacynthos». [p. 231 vol. VI Keil]
15. 1. Haec de positione dixisse sufficiat. Nam quod ad naturam
pertinet, licet artis praecepta deficiant, primas syllabas solis
confirmamus exemplis, medias in Latino sermone accentu probamus,
ultimas arte colligimus.

 De nomine  

1.1. A terminatus nominatiuus singularis breuis est, ut ‛Musa’. E
finitus in Graecis tantum producitur, ut ‛Euterpe’; in Latinis
corripitur, ut ‛sedile’.
I terminatus longus est, ut ‛frugi’.
O finitus in Latinis breuis est, ut ‛Cato’, licet auctoritas
uariet; in Graecis producitur, ut ‛Dido’.
V terminatus corripitur, ut ‛cornu’.
1.2. Al finitus in his nominibus quae in genetiuo a ante ‛l’
corripiunt indubitanter breuis est, ut ‛Hannibal’. In his uero
quae producunt naturaliter equidem longus est, sed auctoritate
corripitur. Ait enim Iuuenalis in satyris:
«conducunt comites sellam ceruical amicas».
El terminatus corripitur, ut ‛mel’. Il finitus breuiatus est, ut
‛uigil’, [p. 232 vol. VI Keil] excepto uno Etrusco nomine
‛Tanaquil’.
Ol terminatus longus est, ut ‛sol’.
Vl finitus corripitur, ut ‛consul’.
1.3. M terminatus breuis est, ut ‛tectum’, licet arduum sit huius
rei exemplum repperire, eo quod haec littera semper -inter
uocales deprehensa- mytacismo subtrahitur.

1.4. An finitus producitur, ut ‛Titan’.
En terminatus in neutris nominibus breuis est, ut ‛carmen’. Item
in alterius generis, ut ‛pecten’, ‛tibicen’, quae non sicut
neutra declinantur et in Graecis longus est, ut ‛lien’, ‛rien’,
‛Syren’.
On finitus longus est, ut ‛Memnon’.
1.5. Ar terminatus in monosyllabis tantum producitur, ut ‛Nar’,
‛far’. Licet et in his longus sit, quae ‛a’ in genetiuo ante
ultimam syllabam producunt, tamen auctoritate corripitur ut
‛subligar’.

Er finitus in Latinis corripitur, ut ‛puer’, excepto uno
monosyllabo ‛uer’. In Graecis longus est, ut ‛aer’.
Ir terminatus corripitur, ut ‛uir’.
Or [p. 233 vol. VI Keil] finitus breuis est, ut ‛auctor’.
Vr terminatus corripitur, ut ‛murmur’, excepto uno ut ‛fur’.
1.6. As finitus in Latinis nominibus producitur, ut ‛facultas’;
in Graecis tunc tantum corripitur, cum genetiuus dos fuerit
terminatus, ut ‛Arcas’, ‛Arcados’.
Es terminatus in Graecis nominibus longus est, ut ‛Anchises’; in
Latinis, si quintae fuerit declinationis, producitur, ut ‛dies’;
si tertiae, tunc longus est, cum genetiuus singularis non
crescit, ut ‛labes’, uel, cum crescens, ‛e’ productam ante
ultimam syllabam habuerit, ut ‛merces’, ‛quies’; item breuiatur
si ‛e’ in ‛i’ mutauerit in genetiuo, ut ‛miles’, uel breuem
habeat, ut ‛seges’, corripitur, exceptis his: ‛Ceres’ et ‛pes’ et
quae ab ipso sunt, ut ‛bipes’, ‛bipedis’.
Is finitus breuis est, ut ‛agilis’, exceptis tribus monosyllabis:
‛glis’, ‛uis’, ‛lis’.
Os terminatus in Graecis tunc corripitur, cum genetiuus
diphthongo terminatur, ut ‛Delos’, ‛Deloy’; in Latinis tunc
breuis est, cum genetiuus ante ultimam syllabam ‛o’ non habuerit
naturaliter longam, ut ‛os’, unde fit ‛ossis’.
Vs finitus breuis [p. 234 vol. VI Keil] est, ut ‛doctus’, absque
his nominibus, quae in genetiuo crescentia ‛u’ productam
habuerint ante ultimam syllabam, ut ‛uirtus’ et uno
indeclinabili, ‛pus’.
1.7. T terminatus corripitur, ut ‛caput’.

1.8. C finitus duo nomina regit tantum, ut ‛allec’, quod longum
est, et ‛lac’, de cuius declinatione dubitatur.

2. Genetiuus singularis in Latinis nominibus tunc tantum
corripitur, cum is fuerit terminatus, ut ‛matris’; in Graecis
uero, cum ‛os’ finitur, ut ‛Arcados’.

3. Datiuus singularis in Latinis nominibus longus est, ut
‛Pompeio’ vel ‛fluctui’; in Graecis tunc corripitur, cum ‛i’
littera terminatur, ut ‛Palladi’.

4. Accusatiuus singularis in Latinis breuis est, ut ‛doctum’; in
Graecis tunc tantum corripitur, cum ‛a’ uel ‛on’ fuerit
terminatus, ut ‛Thesea’, ‛Delon’.

5. Vocatiuus singularis ‛a’ terminatus in Latinis nominibus uel
in Graecis femininis corripitur, ut ‛Musa’; in masculinis longus
est, ut ‛Aenea’.
E terminatus in Latinis breuis est, ut ‛docte’; in Graecis
producitur, ut ‛Tydide’, exceptis his quorum nominatiuuus ‛os’
terminantur, ut ‛Phoebos’, ‛Phoebe’.
‛i’ terminatus in Latinis longus est, ut ‛Mercuri’; in Graecis
corripitur, ut ‛Nai’.
[p. 235 vol. VI Keil] O terminatus in Latinis breuis est, ut
‛Cato’, licet auctoritas uariet; in Graecis longus est, ut
‛Dido’.
V terminatus corripitur, ut ‛cornu’.
In consonantes uero desinens nominatiui sequitur regulam,
exceptis Graecis nominibus, quae saepe mutantur uarietate
linguarum, ut ‛Diomedes’.
6. Ablatiuus singularis semper producitur, absque cum e
terminatus fuerit, in his scilicet nominibus, quae tertiae
fuerint declinationis, ut ‛ab hoc pariete’.

17. 1. Nominatiuus et uocatiuus plurales in Latinis nominibus cum
generis fuerint masculini uel feminini producuntur, ut ‛fontes’;
cum neutri fuerint, breues sunt, ut ‛fata’. In Graecis uero, cum
‛es’ uel ‛a’ terminati fuerint, corripiuntur, ut ‛rhetores’,
‛poemata’; alias longi sunt, ut ‛Musae’.
Genetiuus pluralis in Latinis breuis est, ut ‛doctorum’; in
Graecis longus est, si tamen Graece fuerint declinata, ut
‛Philaenon’.
Datiuus et ablatiuus plurales, cum ‛is’ terminantur, longi sunt,
ut ‛doctis’; cum ‛bus’, breues, ut ‛agilibus’. At si Graeca
declinatio sit, ‛in’ terminatus datiuus corripitur, ut ‛Arcasin’;
alias longus est, ut ‛Musis’.
Accusatiuus pluralis in Latinis nominibus, cum generis fuerit
masculini uel feminini producitur, ut ‛doctos’, ‛Musas’; cum
fuerit neutri, breuis est, ut ‛templa’. In Graecis, [p. 236 vol.
VI Keil] si ‛as’ fuerit terminatus et a genetiuo singulari
uenerit ‛os’ finito, corripitur, ut ‛Arcados’, ‛Arcadas’; alias
productione laetatur, ut ‛Musas’.
 {$ De pronomine$}  

1. Nominatiuus singularis in omnibus pronominibus corripitur,
exceptis duobus monosyllabis ‛tu’ et ‛qui’.
Genetiuus singularis ‛i’ uel ae terminatus longus est, ut ‛mei’,
‛meae’; alias breuis, ut ‛illius’.
Datiuus singularis semper producitur, ut ‛nostro’, exceptis his,
‛mihi’, ‛tibi’, ‛sibi’, quae indifferenter ponuntur.
Accusatiuus singularis semper corripitur, ut ‛illum’, exceptis
‛me’, ‛te’, ‛se’.
Vocatiuus singularis rationem sequitur nominatiui.
Ablatiuus singularis semper producitur, ut ‛ab illo’.
2. Nominatiuus, accusatiuus et uocatiuus plurales tunc tantum
corripiuntur, cum ‛a’ fuerint terminati, ut ‛nostra’.
Genetiuus pluralis semper corripitur, ut ‛illorum’.
Datiuus et ablatiuus plurales, si ‛is’ terminantur, longi sunt,
ut ‛tuis’; si ‛bus’, breues sunt, ut ‛quibus’.
 {$ De uerbo$}  

1. In omnibus uerbis, modis, temporibus, numeris, personis,
coniugationibus haec uniformis est ratio.
A quaecumque persona terminatur, longa est, ut ‛ama’.
E quae finitur, breuis est, ut ‛lege’, absque imperatiuo modo
secundae coniugationis, ut ‛doce’.
I quae terminatur semper producitur, ut ‛nutri’.
O quae finitur correpta est, ut ‛audio’, licet auctoritas uariet:
monosyllaba producuntur, ut ‛sto’ et his similia.
V quae terminatur, longa est, ut ‛doctu’.
2. M quae finitur, corripitur, ut ‛legeram’.
R quae terminatur aeque breuis est, ut ‛legor’.
S quae finitur, si ante [p. 237 vol. VI Keil] eam habuerit ‛a’
uel ‛e’, producitur, ut ‛amas’, ‛doces’, excepto uno monosyllabo
‛sum’, ‛es’, et quae ex eo figurantur, ut ‛adsum’, ‛ades’.
Si uero ‛i’ ante eam habuerit, corripitur, ut ‛legis’, excepta
secunda persona indicatiui modi temporis praesentis numeri
singularis a tertia coniugatione producta, ut ‛nutris’, et a
uerbo ‛uolo’, ‛uis’.
Si uero u ante eam habuerit, breuis est, ut ‛nutrimus’.
T quae terminatur breuis est, ut ‛legit’.
C quae finitur producitur, ut ‛produc’.
 {$ De aduerbio$}  

1. Aduerbia monosyllaba, ut ‛hic’, uel quae ex his fiunt, ut
‛illic’, exceptis duobus his, ‛bis’ et ‛ter’, omnia producuntur.
Quae ‛a’ finiuntur, longa sunt, ut ‛una’.
Quae in ‛e’ desinunt, omnia producuntur, ut ‛docte’, exceptis his
quae aut non comparantur, ut ‛rite’, aut comparationis regulam
non seruant, ut ‛bene’, ‛male’, aut a se originem ducunt, ut
‛impune’.
Quae ‛i’ finiuntur, longa sunt, ut ‛heri’, absque ‛ibi’ et ‛ubi’
et quae figurantur ex ipsis, ut ‛sicubi’.
Item quae ‛o’ terminantur, a se orta breuia sunt, ut ‛modo’; ab
aliis originem ducentia producuntur, ut ‛falso’, licet auctoritas
uariet in utroque.
Quae ‛u‛ finiuntur longa sunt, ut ‛noctu’.
Quae ‛l’ terminantur correpta habentur, ut ‛semel’. [p. 238 vol.
VI Keil]
Quae m et n et r finiuntur, breuia esse constat, ut cursim,
forsan, fortiter.
Quae s terminantur tunc tantum producta sunt, cum ante eam a
habuerint, ut foras.
Quae ‛c’ terminantur, producta sunt, ut ‛illuc’.
 {$ De participio$}  

1. Omnium nominatiuus participiorum breuis est in numero
singulari, ut ‛lecturus’.

Genetiuus et datiuus singularis productione gaudent, ut
‛lecturi’, excepto participio praesentis temporis, quod in
genetiuo corripitur, ut ‛amantis’.
Accusatiuus singularis et uocatiuus breues sunt, ut ‛lecturum’,
‛lecture’.
Ablatiuus singularis tunc tantum corripitur, cum ‛e’ fuerit
terminatus, ut ‛ab hoc legente’.
Nominatiuus, accusatiuus et uocatiuus plurales, sicut in
masculini et feminini generis participiis producuntur, ut
‛lecturi’, ‛lecturos’, ‛lecturae’, ‛lecturas’, ita corripiuntur
in neutris, ut ‛lectura’.
Genetiuus pluralis breuis est, ut lecturorum.
Datiuus et ablatiuus plurales, si ‛is’ terminantur, longi sunt,
ut ‛lecturis’; si ‛bus’, breues sunt, ut ‛amantibus’.
 {$ De coniunctione$}  

1. Copulatiuae ‛et’ disiunctiuae ‛vel’, expletiuae ut ‛quidem’
coniunctiones breues sunt.
De causalibus et rationalibus quae ‛a’ terminantur, exceptis
‛ita’ et ‛quia’, longae sunt, ut ‛propterea’, ‛interea’.
Quae ‛i’ terminantur, excepta una ‛nisi’, producuntur, ut ‛si’,
‛etsi’.
Quae in ‛n’ [p. 239 vol. VI Keil] desinunt, si ‛i’ ante eam
habuerint, producuntur, ut ‛sin’; alias breues sunt.
Ceteras uero omnes naturaliter correptas constat esse.
 {$ De praepositione$}  

1. Accusativae praepositionibus solae quae in ‛a’ exeunt
productione laetantur, ut ‛contra’, et una monosyllaba ‛cis’.
Ablatiuae praepositiones corripiuntur omnes, ut ‛ab’, exceptis
monosyllabis, quae uel ex uocalibus constant, ut ‛e’, uel
uocalibus terminantur, ut ‛de’.
Communes praepositiones correptas esse manifestum est, ut ‛in’.
De loquellaribus autem praepositionibus ideo taceo, quia nec
solae umquam ponuntur nec coniunctae finem retinent.
 {$ De interiectione$}  

1. Omnes interiectiones longae sunt, si monosyllabae fuerint, ut
‛heu’.
Si uero duarum uel amplius syllabarum, quoniam speciem iam
partium orationis retinent, ad exemplum earum quibus similes
erunt iudicandae sunt, ut ‛papae’, ‛attat’.
25. 1. Haec itaque, ut dixi, ad omnes partes orationis in ultimis
syllabis obseruanda sunt, exceptis scilicet positione longis uel
diphthongis, quae per se admodum patent. [p. 240 vol. VI Keil]

26. 1. Caesurae sunt quattuor, penthemimeris, hephthemimeris,
cata triton trochaeon, bucolice ptomen.

2. Penthemimeris est, ubi post duos pedes inuenitur semipes, qui
uersum diuidat et partem orationis finiat, ut
«arma uirumque cano».
3. Hephthemimeris est, ubi post tres pedes inuenitur syllaba: ut
«arma uirumque cano Troiae».
4. Cata triton trochaeon est, ubi tertio loco inuenitur
trochaeus, non quod in medio uersu esse possit trochaeus, sed
sublata ultima ima de dactylo syllaba remanet trochaeus.

5. Bucolice ptomen ornatus causa addita.

