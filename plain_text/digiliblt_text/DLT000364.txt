digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Mythographus Vaticanus I



Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Le premier mythographe du Vatican, texte établi par Nevio
Zorzetti et traduit par Jacques Berlioz, Paris 1995 (Collection
des Universités de France)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 LIBER PRIMVS  

 <Fabula Promethei>.  

[1] Prometheus post factos a se homines dicitur auxilio Mineruae
caelum ascendisse et, adhibita facula, ad rotam solis ignem
furatus, quem hominibus indicauit. [2] Ob quam rem irati dii duo
mala inmiserunt terris, febres, id est macies, et morbos. [3]
Ipsum etiam Prometheum per Mercurium in Caucaso monte religarunt
ad saxum et adhibita est aquila, quae cor eius exederet. [4] Haec
autem omnia non sine ratione finguntur. [5] Nam Prometheus uir
prudentissimus fuit; unde et primus astrologiam Assyriis
indicauit, quam residens in Caucaso monte nimia cura
comprehenderat. [6] Dicitur autem aquila cor eius edere; quod est
nimia sollicitudo, qua ille affec[u]tus siderum omnes motus
deprehenderat. [7] Et hoc quia per prudentiam fecit, duce
Mercurio, qui prudentiae et rationis deus est, ad saxum dicitur
religatus. [8] Deprehendit praeterea rationem fulminum et
hominibus indicauit, unde caelestem ignem dicitur esse furatus;
nam quadam arte ab eodem monstrata supernus ignis olim
eliciebatur. [9] Qui mortalibus profuit donec bene eo usi sunt;
nam postea malo hominum usu in perniciem uersus est, sicut in
Liuio lectum est de Tullio Hostilio, qui eo igni exustus est cum
omnibus suis. [10] Hinc est quod igne rapto ab iratis numinibus
morbus hominibus di<cit>ur immissus.

 Fabula Neptuni et Mineruae.  

[1] Cum Neptunus et Minerua de Athenarum nomine contenderent,
placuit diis ut eius nomine appellarentur, qui munus melius
mortalibus obtulisse[n]t. [2] Tunc Neptunus percusso litore
equum, animal bellis aptum, produxit; Minerua iactata hasta
olivam creauit, quae res est melior comprobata et pacis insigne.
[3] Vnde ex Mineruae nomine, quae graece Attis dicitur, Athenae
dicta est urbs.

 Fabula Scyllae.  

[1] Scyllae duae fuerunt. [2] Vna Phorci et Cret<ae>idos filia,
quam cum amaret Glaucus, deus marinus, dum ipse amaretur a Circe
et eam contemneret, illa irata fontem, in quo se Scylla solebat
abluere, infecit uenenis; in quem cum descendisset puella, media
parte in feras commutata est.

[3] Altera uero Scylla fuit Nisi, Megarensium regis, filia;
contra quos dum deuictis iam Atheniensibus pugnaret Minos propter
filii Androgei interitum, quem Athenienses et Megarenses dolo
necauerant, amatus est a Scylla, Nisi filia. [4] Quae ut hosti
posset placere, comam purpuream parenti abscisam ei obtulit, quam
Nisus ita habuerat consecratam, ut tamdiu regno potiretur,
quamdiu illam habuisset intactam. [5] Postea et Scylla, a Minoe
contempta, dolore in auem conuersa est et Nisus extinctus deorum
miseratione in auis mutatus est formam; quae aues hodie flagrant
inter se magna discordia.

 Fabula Terei et Progne<s>.  

[1] Tereus rex Thracum fuit, qui cum Pandionis, Athenarum regis,
filiam Prognen nomine duxisset uxorem et post aliquantum tempus
ab ea rogaretur sibi Philomelam sororem uidendam accersiret,
profectus Athenas, dum abducit puellam, eam uitiauit in itinere
et ei linguam, ne facinus indicaret, abscidit. [2] Illa tamen
rem, in ueste suo cruore descriptam, misit sorori; qua cognita
Progne Ityn filium interemit et patri epulandum apposuit. [3]
Postea omnes in aues mutati sunt: Tereus in upupam, Itys in
phassam, Progne in hirundinem, Philomela in lusciniam.

 Fabula Cyclopis et Aci<dis>.  

[1] Cyclops dicitur nympham amasse Galateam; quae cum Acin
quendam pastorem <amaret> et Polyphemum sperneret, ille iratus
Acin necauit. [2] Qui postea Galateae miseratione in fontem
mutatus est, qui hodieque †acinea† Acilius dicitur.

 Fabula Siluani et Cyparissi.  

[1] Siluanus deus est siluarum. [2] Hic amauit puerum, Cyparissum
nomine, qui habebat mansuetissimam ceruam; hanc cum Siluanus
nescius occidisset, puer extinctus est dolore. [3] Quem amator
deus in cypressum arborem nominis eius conuertit, quam pro
solacio portare dicitur.

 Fabula Cereris et Proserpinae.  

[1] Ceres cum raptam a Plutone Proserpinam filiam diu quaesisset,
tandem aliquando eam esse apud inferos comperit, quia a Plutone,
siue Orco, fratre Iouis rapta fuerat. [2] Pro qua re cum Iouis
implorasset auxilium, ille respondit posse eam reuerti, si nihil
apud inferos gustasset. [3] Illa autem Punici mali in Elysio
grana gustauerat, quam rem Ascalaphus, Stygis filius, prodidit;
inde Proserpina ad [ad] superos remeare non potuit. [4] Sane
Ceres postea meruisse dicitur, ut Proserpina sex esset cum matre
mensibus, sex cum marito. [5] Quod ideo fingitur quia Proserpina
ipsa est et luna, quae toto anno sex mensibus crescit, sex
deficit — scilicet per singulos menses quindenis diebus —, ut
crescens apud superos et deficiens apud inferos uideatur.

 Fabula Celei et Triptol<emi>.  

[1] Eleusin ciuitas est Atticae prouinciae, haud longe ab
Athenis. [2] In qua cum regnaret Celeus et Cererem, quaerentem
filiam, liberalissime suscepisset hospitio, illa pro
remuneratione ostendit ei omne genus agriculturae. [3] Filium
etiam ei Triptolemum recens natum per noctem igne fouit, per diem
diuino lacte nutriuit et eum alatis serpentibus superpositum per
totum orbem misit ad usum frumentorum hominibus indicandum.

 Fabula Cey<ci>s et Alcyone<s>.  

[1] Ceyx, filius Luciferi, habuit uxorem Alcyonem. [2] A qua cum
prohibitus isset ad consulendum Apollinem de statu regni sui,
naufragio periit; cuius corpus cum ad uxorem Alcyonem fuisset
delatum, illa se praecipitauit in pelagus. [3] Postea miseratione
Thetidis et Luciferi conuersi sunt ambo in aues marinas, quae
alcyones uocantur. [4] Istae autem aues nidos faciunt in mari
media hieme, quibus diebus tanta est tranquillitas, ut penitus in
mari nihil possit moueri; inde et dies ipsi Alcyonia nominantur.

 Fabula Cereris et Lyciorum.  

[1] Cum Ceres filiam suam Proserpinam quaereret, ad releuandam
sitim accessit ad quendam fontem. [2] Tunc Lycii rustici, a potu
eam prohibentes, aquam pedibus conturbauerunt suis; et dum contra
eam turpem sonum emittere<n>t, illa irata eos in <ranas
conuertit, quae nunc quoque ad illius soni imitationem coaxant.
[3] Postea Lycum regem> Scythiae, qui Triptolemum occidere
uoluera[n]t, in lyncem feram conuertit.

 Fabula Titanum gigantum.  

[1] Titanas — gigantes —Terra, id est Ceres, irata ob sui †ad
nisas tantali† derisione<m> genuit ex se contra Saturnum et
postea contra Iouem, sed et ad omnes deos expellendos, in eius
ultionem. [2] Qui montium supra montes aggestu et congerie in
caelum uoluerunt ascendere et deos inde propellere. [3] Ad quos
oppugnandos Iuppiter omnes deos conuocauit et uenerunt inter
ceteros Liber pater, Vulcanus, Satyri, Sileni, asellis uecti. [4]
Quorum uidelicet asinorum exterritorum nimio confuso clamore,
gigantibus inaudito, hostes Titanae territi fug[i]ere, [5]
quamuis antea et ipsi dii a Typhoei gigantis aspectu perterriti
in diuersa monstra et animalia transformati aufugissent. [6]
Iuppiter autem auxilio aquilae, quae fulmina sibi portans
ministrabat, eos deuicit et in Aetna conclusit absque uno Titane,
id est Sole.

 <Fabula Tantali>.  

[1] Tantalus, pater Pelopis, gigas, uolens probare diuinitatem
deorum Pelopem filium suum eis ad epulandum posuit. [2] Vnde pro
hac feritate damnatus est, ut in Eridano stans flumine siti
pereat fameque laborans poma, quae sunt in praefati fluminis
ripa, uide<a>t ne<c> contingat. [3] Postea dii petente Tantalo
cum uoluisse<n>t filium eius reuocare ab inferis, Ceres, quae in
conuiuio ceteris diis abstinentibus sola brachium Pelopis
consumpserat, eburneum brachium ei restituit. [4] Quod ideo
fingitur, quia Ceres ipsa est terra, quae uniuersa corpora
consumit, ossa tamen reseruans.

 Fabula Tityi.  

[1] Tityus unus fuit gigantum. [2] Qui uolens cum Latona
concumbere sagittis Apollinis et Dianae interfectus est et ita
damnatus est apud inferos, ut duo uultures ei appositi et sibi
succedentes iecur illius comedant, semper ad rediuivam renascens
poenam.

 Fabula Ixionis.  

[1] Ixion gigas uolens concumbere cum Iunone, opposita ei est
nubes, cum qua concubuit. [2] Et cum inde iactaret se quasi de
concubitu Iunonis, hac lege damnatus est, ut rotam serpentibus
innexam semper contra montem apud inferos uoluat.

 Fabula Circe<s> et Vlixis.  

[1] Circe, Solis filia, in insula Maeonia sedens, delatos ad se
in feras mutabat. [2] Ad hanc forte delatus Vlixes, Eurylochum
cum uiginti et duobus sociis misit, quos ab humana specie
commutauit; sed Eurylochus inde fugit et Vlixi nuntiauit. [3] Is
solus ad eam proficiscebatur, cui in itinere Mercurius remedium
dedit monstrauitque quomodo Circen deciperet. [4] Qui postquam ad
eam uenit, ab ea poculo accepto Mercurii remedium miscuit et
eduxit ensem eique minatus est, ut sibi socios restitueret. [5]
Tunc Circe sensit sine uoluntate deorum non hoc factum esse
fideque data socios ei restituit. [6] Ipse uero cum ea concubuit
et Telegonum ex ea procreauit. [7] Cuius manu postea occisus
occub<u>it.

 Fabula Tiresiae.  

[1] Tiresias dum iret per siluam, uidit duos serpentes coire;
quos cum uirga percussisset, in feminam mutatus est. [2] Post
octo annos dum uideret eos similiter concumbentes et eos rursus
percuteret, in pristinam restitutus est naturam. [3] Et cum inter
Iouem et Iunonem lis esset, in quo sexu maior esset uoluptas
libidinis, adhibitus est iste iudex, qui utrumque sexum fuerat
expertus et inter<ro>gatus dixit femineam uoluptatem triplo
maiorem esse uirili. [4] Pro qua re Iuno irata priuauit eum
oculis, quasi gratiosum in Iouem et iniuriosum in se; pro qua
iniuria cum obcaecatus esset, Iuppiter futurorum <ei> praebuit
praescientiam.

 Fabula Lycaonis.  

[1] Iuppiter, humani sceleris impatiens, simulata hominis specie
ad Lycaonem regem Arcadiae uenit, qui sibi quasi mortali
praeparans mortem humana membra deuoranda ei apposuit. [2] Quae
postquam Iuppiter sensit, non eum penitus interemit, sed, ne
supplicii amitteret sensum, lupi eum in formam conuertit; qui et
adhuc mores in rabie et nomen Lycaonis in appellatione seruat.

[3] Idem Lycaon habuerat filiam Callisto; quam cum uitiasset
Iuppiter, Iuno eam in ursam conuertit; et postea Iuppiter
miseratus in signum transtulit caeleste.

 Fabula Io<nis> et Argi.  

[1] Io, Inachi regis — uel amnis — filia, cum aequales specie sua
praecederet, a Ioue adamata est, qui admotis precibus desiderium
expleuit; et, ne puella Iunonis iram procideret, a compressore
in uaccam transfigurata est. [2] Cuius cum Iuno fallaciam
deprehendisset, petiit uaccam a Ioue uelut munus sibi dari, eo
quod speciosior esset ceteris armentis, quae in Peloponeso
cernuntur; Iuppiter uero, ne si negasset proderet puellam,
tradidit. [3] At Iuno, ne pellex eius amplius Ioue potiretur,
Argum, centum ocul[u]os habentem, ei custodem praefecit, quem
Mercurius iussu Iouis interemit. [4] Iuno Argum, quia ob
custodiam sibi mortu<u>s est, in pauonem transformauit et
receptum in suam tutelam pennis insignibus <quibus> amissa lumina
<indicaret> exornauit. [5] Io cum Furiis exagitata orbem
terrarum percurrisset, nouissime in Aegyptum delata est; ibi
placata Iunone a Ioue pristinam formam recepit atque nominabatur
Isis.

 Fabula Icari et Erigonis.  

[1] Icarus, pater Erigonis, cum acceptum a Libero patre uinum
mortalibus indicaret, occisus est a rusticis, qui, cum plus aequo
potassent ebriati, se uenenum accepisse crediderant. [2] Huius
canis est reuersus ad Erigonem filiam, quae, cum eius comitata
uestigia peruenisset ad patris cadauer, laqueo uitam finiuit. [3]
Haec deorum miseratione inter astra relata est, quam uirginem
uocant; canis quoque ille inter sidera collocatus. [4] Sed post
aliquantum tempus Atheniensibus mor[i]bus immissus est talis, ut
eorum uirgines quodam furore compellerentur ad laqueum
responditque oraculum sedari posse illam pestilentiam, si
Erigonis et Icari cadauera require[i]rentur. [5] Quae cum diu
quaesita nusquam inuenirentur, ad ostend<end>am suam deuotionem
Athenienses, ut et in alieno ea querere uiderentur elemento,
suspenderunt de arboribus funem, ad quem se tenentes homines huc
atque illuc agitabantur, ut quasi et per aerem illorum cadauera
quaerere uiderentur. [6] Sed cum inde plerique caderent, inuentum
est, ut formas ad oris sui similitudinem facerent et eas pro se
suspensas mouerent; unde oscilla dicta sunt ab eo, quod in his
[s]cillerentur — id est mouerentur — ora.

 Fabula Iphigeniae et Orestis et Pyladis.  

[1] Graeci dum irent contra Troiam et ad insulam quae Aulide
uocabatur uenissent, Agamemnon rex uolens se sagittis exercere
uidit ceruam Dianae, quam eius ignorans esse interfecit. [2]
Ventis autem contrariis ibi diu detenti, ex oraculo Apollinis
responsum est Agamemnonio sanguine uentos esse placandos. [3]
Tunc Vlixes — ut erat astutissimus — in patriam reuersus filiarn
Agamemnonis Iphigeniam simulans nuptias secum adduxit. [4]
Adducta autem cum iam in eo esset ut immolaretur, Minerua miserta
circumstantium oculis nubem opposuit et pro eadem ceruam, ut
dicitur, apposuit. [5] Illa autem translata ad Tauricam regionem
Scytharum regi Thoanti tradita est. [6] Sacerdosque facta
Dictynnae Dianae, dum, secundum statutam consuetudinem, umano
sanguine et maxime hospitum numen placaret, agnouit fratrem
Orestem, qui accepto oraculo carendi furoris causa cum amico
fidissimo Pylade Colchos petierat. [7] Et cum his occiso[s]
Thoante simulacrum sustulit, absconditum fasce lignorum — unde et
fascellis dicitur, non tantum a face cum qua pingitur —, et
Ariciam detulit.

 Fabula Hippodame<s>.  

[1] Hippodame filia fuit Oenomai, regis Elidis et Pisarum; hic
equos habuit uelocissimos, utpote uentorum flatu creatos. [2] Qui
procos filiae multos necauit, sub hac condicione prouocatos ad
curule certamen, ut aut <uictus> traderet filiam, aut uictos
necaret. [3] Postea, cum Pelopem amasset, Hippodamia corrupit
Myrtilum, aurigam patris, primi coitus pactione. [4] Qui factis
cereis axibus, cum uictore Pelope a puella promissum posceret
praemium, ab eius praecipitatus est marito in mare, cui nomen
imposuit; nam ab eo Myrte[t]um dicitur pelagus.

 Fabula Myrtili, Atrei et Thyestae.  

[1] Mercurius, aegre ferens a Pelope Myrtilum, filium suum, in
mare praecipitatum spoliatumque uitae lege, repperit uindictam,
qua consolaretur o<r>bitatem. [2] Nam Pelopis filiis, Atreo et
Thyestae, tantum discordiae iniecit, ut germanitatis iura
disrumperent. [3] Cum igitur alternis uicibus regnum regerent et
sciret Thyestes regnum penes eum fataliter mansurum, qui arietem
aurei uelleris haberet — quem tum Atreus regnum ingressus
custodiebat —, corrumpens Europam, fratris sui uxorem, eum ad se
transferri posse sperabat. [4] Quod ille postquam didicit, eum
cum duobus filiis suis expulit et postea simulata gratia ad eum
misit eique ad se uocatos filios suos interemptos apposuit
epulandos; eique post epulas filiorum capita signum conuiuii
ostendit feralis. [5] In cuius rei ultionem cum Thyestes consulta
de oraculis posceret, responsum est per eum certam uenire
uindictam, qui ex ipso et filia Pelopia natus esset. [6] Vnde
ille cito amplexus filiae inuadit, ex qua natus est puer, quem
illa in siluas propter conscientiam incestus abiecit; hic caprae
uberibus nutritus ex eadem re Aegisthus nomen accepit. [7] Atreum
uero in uindictam patris, cum adoleuisset, occidit. [8] Idem et
Agamemnonem, cum Clytemnestram uxorem eius adulterasset, occidit.
[9] Qui postea ab Oreste, filio Agamemnonis, cum ea quam
adulterauerat occisus est.

 Fabula Phrixi et Helle<s>.  

[1] Phrixus et Helles, frater et soror, Athamantis regis et
Neobolis filii fuerunt. [2] Hii insania a Libero abiecti cum in
silua errarent, Neobola mater eorum dicitur uenisse et arietem
uellere aureo insignitum exhibuisse, in quo praedictos filios
suos iussit ascendere et in Colchos ad regem Oetam transire[t]
ibique arietem immolare. [3] Vel aliter. [4] Cum Neobole, quae et
Nubes, insania Liberi patris concita siluam peteret, ne larem
mariti repeteret, filiis suis Phrixo et Hellae Athamas nouercam
nomine Ino superduxit. [5] Quae nouercali odio pueris exitium
machinans, matronas petiit ut frumenta serenda corrumperent; quo
facto fames innata est. [6] Cum ad Apollinem consultum ciuitas
misisset, Ino eum, qui missus fuit, corrupit, ut referret oraculo
dictum filios Nubis immolandos; nam et ipsa dixit eos frumenta
incendisse. [7] Pater, timens populi inuidiam, filios suos
arbitrio nouercae commisit, sed occulte illis remedium dedit. [8]
Nam Phrixum mortis suae ignarum submisit, ut arietem aureum
uellus habentem adduceret; qui Iunonis nut<u> ammonitus ut cum
sorore fugeret, [et] confestim se cum ea morti subtraxit. [9]
Deinde cum arieti adhaerentes mare supernatarent, Helles puella
in mare cecidit et nomen ponto dedit; nam ex illa Hellespontum
dicitur. [10] Phrixus, ad Colchos delatus, arietem inunolauit et
uellus aureum Martis templo dedicauit, quod draco custodiebat
informis. [11] Oeta rex Phrixum libens recepit filiamque uxorem
dedit. [12] Et cum ex ea liberos accepisset, ueritus est Oeta ne
se a regno deiceret — quod ei responsum ex <prodi>giis fuerat —
aduena, Aeoli progenie<s>. [13] <Et cum> mortem caueret, Phrixum
interfecit. [14] At filii eius ratem ascenderunt, ut ad auum
Athalantem transirent; hos naufragos Aeson excepit. [15] Postea
Iason Colchos profectus est pro uellere aureo tollendo et
draconem occidit et uellus sustulit.

 Historia de Pelia et Iasone.  

[1] Pelias — uel Peleus —: rex Pelopontium, cuius frater erat
Iason; quique Iason filium nomine Iasonem habuit. [2] Igitur
praedictus Peleas filium fratris timuit ob uirtutem sui ac
probitatem, ne se deiceret de regno, et ob hanc causam eum ad
Colchos misit, [3] ut inde detulisset pellem auream, in qua Iouis
in caelum ascendit; putauit enim causam ipsi esse mortis. [4]
Argos autem quidam fecit nauim, a suo nomine quae dicta est Argo,
a qua dicti sunt Argonautae Iason et socii eius. [5] Tiphys uero
eius gubernator erat, quando nauigantes Colchos in uia
peruenerunt Troiam. [6] Quos Laomedon, rex Troiae, in portum ire
non permisit. [7] Deinde reuersi sunt, dicentes ea quae sibi
Laomedon rex Troiae fecit. [8] Qua ex causa Peleas et Hercules
Troiam uenerunt; ex quibus expugnata est et Laomedon intefectus.

 Fabula Iasonis.  

[1] Iason cum responso Apollinis Colchos peteret ad rapiendum
uellus aureum, quod Phrixus Mar[i]ti dicauerat, eo obtentu ut
tauros, qui apud Colchos erant indomabiles, primum sub iuga
mitteret, [2] Medea, summa ueneficarum, pulchritudinem eius
mirata, egit suo ueneficio, ut tauros subiugaret et peruigilem
draconem occideret. [3] Quo occiso eiusdem dentes seuit iunctis
tauris Vulcani igne<m> efflantibus, unde <nati armati sunt, qui
primum fecerunt impetum in Iasonem frustra, postea> mutuis <se>
uulneribus conciderunt. [4] Has autem ei condiciones Aetes rex
proposuerat, cui Apollo responderat tamdiu eum regnaturum,
quamdiu illud uellus fuisset in templo. [5] Iason aureo uellere
potitus postea Medeam uxorem habuit. [6] Sed cum induceret
pellicem, nomine Glaucen, filiam Creontis, Medea dedit tunicam
pellici suae infectam uenenis et allio; quam cum indueret, coepit
cremari incendio. [7] Tunc Medea animum Iasonis contra se
saeuientis non sustinens alato serpente aufugit.

 Fabula Orithyiae.  

[1] Orithyia — Erectes, regis Atheniensium, filia et
Penthesileae, uirgo pulcherrima, ab Aquilone uento adamata est et
nupta ex ipso duos filios habuit, Zetum et Calain, pennatos
iuuenes. [2] Qui inter Argonautas cum Iasone fuerunt et a Phineo
Harpyias fugauere.

 Fabula Phinei.  

[1] Phineus rex fuit Arcadiae; hic suis liberis superduxit
nouercam, cuius instinctu eos caecauit, ob quam rem irati dii ei
oculos sustulerunt et adhibuerunt Harpyias. [2] Quae cum ei diu
cibos arriperent, Iasonem, cum Argonautis propter uellus aureum
Colchos petentem, suscepit hospitio, cui et ductorem dedit. [3]
Hoc ergo beneficio illecti Argonautae Zetum et Calain, filios
Boreae et Orithyiae, alatos iuuenes, ad pellendas Harpyias
miserunt. [4] Quas cum strictis gladiis persequerentur pulsas de
Arcadia, peruenerunt ad insulas, quae appellabantur Plotae, et,
cum ulterius uellent tendere, ab Iride moniti ut desisterent a
Iouis canibus, suos conuerterunt uolatus; quorum conuersio, id
est strophe, nomen insulis dedit. [5] Vt autem canes Iouis
dicerentur, haec ratio <est> quia ipsae Furiae dicuntur; unde et
auari finguntur Furias pati, qui abstinent partis. [6] Sane apud
inferos Furiae dicuntur et canes, apud superos Dirae et aues, in
medio uero Harpyiae dicuntur; unde duplex in his inuenitur
effigies.

 Historia Leandri et Herus.  

[1] Sestios et Abidon urbes uicinae erant et interfluentis maris
arto diuisae; una earum celebris extitit per Leandrum,
pulcherrimum iuuenem, altera per [C]heron pulcherrimam mulierem.
[2] Quibus absentibus amor imis concaluit mentibus; iuuenis autem
impatiens ignis omni modo quaerebat premendae uirginis copiam,
sed nullo ad Heron terra[m] aditu inuento, simul calore et
audacia impulsus, se ponto tradidit sicque natando singulas
noctes puellam adiit, oblato ex aduerso turris lumine puellae
studio, quo nocturnum iter ad eam dirigere posset. [3] Quadam
uero nocte cum acrius solito imminens uentus faculam extingueret,
errando et inscius quo cursum teneret nando interiit. [4] Cuius
corpus dum postero die eiectum <in> litore fluctibus Hero
uidisset, dolore instincta culmi[mi]ne cecidit. [5] Sic cum quo
sortita fuit partem mundanae uoluptatis, cum eo et pertulit
damnum mortiferae acerbitatis.

 Fabula Cleobis et Bitonis.  

[1] Cum mos esset Argiuam sacerdotem iunctis bubus ire ad templa
Iunonis et sollemni die boues non inuenirentur — pestilentia
enim, quae per Atticam transierat, uniuersa consumpserat —, duo
sacerdotis filii Cleobis et Bito matrem subeuntes iugo ad templa
duxere. [2] Tum Iuno probans eorum religionem obtulit matri ut
quod uellet posceret filiis; illa pia responsione ait ut quod
sciret dea utile mortalibus ipsa praestaret. [3] Altero itaque
die sacerdotis iuuenes reperti sunt mortui; ex quo probatum est
nihil esse morte praestantius.

 Historia Amulii et Numitoris.  

[1] Amulius et Numitor fratres fuerunt; Amulius fratrem imperio
pepulit et filium eius necauit, filiam uero Iliam Vestae
sacerdotem fecit, ut spem sobolis aufer<r>et, a qua se puniri
<posse> cognouerat. [2] Hanc, ut multi dicunt, Mars compressit,
unde nati sunt Remus et Romus, quos cum matre Amulius
praecipitari iussit in Tiberim. [3] Tum, ut quidam dicunt, Iliam
sibi Anien fecit uxorem, ut alii Amnen; pueri uero expositi ad
uicinam ripam sunt. [4] Hos Faustus repperit pastor, cuius uxor
erat nuper meretrix Acca Larentia, quae susceptos aluit pueros.
[5] Hi postea auum suum Numitorem occiso Amulio in regno
reuocarunt. [6] Quibus dum cum patre angustum Albae uideretur
imperium, recesserunt et captatis a<u>guriis urbem condiderunt.
[7] Sed Remus prior sex uultures uidit, Romus postea duodecim;
quae res bellum creauit, in quo extinctus est Remus. [8] Et a
Romi nomine Romani appellati; ut autem pro Romo Rom<ul>us
diceretur, blandimenti genere factum est, quod gaudet
diminutione. [9] Quod a lupa dicuntur alti, fabulosum figmentum
est ad celandam auctorum Romani generis turpitudinem. [10] Nec
in<con>grue fictum est; nam et meretrices lupas uocamus — unde et
lupanaria — et constat hoc animal esse in tutela Martis.

 Fabula Lynci.  

[1] Lyncus rex Scythiae fuit; qui missum a Ce<re>re Triptolemum
ut omnibus frumenta ministrare<t>, susceptum hospitio, ut in se
tanta gloria migraret, interimere cogitauit. [2] Ob quam rem
irata Ceres eum conuertit lyncem, feram uarii coloris, ut ipse
uariae mentis extiterat.

 Fabula Oenopionis.  

[1] Oenopion rex cum liberos non haberet, a Ioue, Mercurio
Neptunoque — quos hospitio susceperat — hortan[tan]tibus ut ab
his aliquid postularet, petiit ut sibi concederent liberos. [2]
Illi, intra corium immolati sibi bouis urina facta, praeceperunt
ut obrutum terra completis matemis mensibus solueretur. [3] Quo
facto inuentus est puer; cui nomen ab urina impositum est, ut
Orion diceretur. [4] Qui postea uenator factus, dum uellet cum
Diana concumbere, ut Horatius dicit, eius sagittis occisus est,
ut Lucanus, immisso scorpione periit et deorum miseratione
relatus inter sidera collocatus est.

 Fabula Orionis.  

[1] Orion, praedictus filius Neptuni, uenator acerrimus fuit. [2]
Is abiens ad Minopionem, Cretensium regem, hospitio susceptus
est et temptauit filias eius uiolenter rapere. [3] At uero
Minopes Libero patri, cuius filius uidebatur, immolauit; inde
Liber[o] pater misit Satyros, qui Orionem ebriosum ligauerunt et
uinctum Minopioni tradiderunt, ut ipse eum puniret. [4] Tunc ille
oculos eius eruit. [5] Postea uero Orion didicit responso lumina
se recepturum, si ad orientem uenisset. [6] At ille sonum
cyclopum, fulmina fabricantium, auribus secutus, unum ex ipsis
rapuit <et> eum humeris impositum rogauit ut se ad orientem
dirigeret; sic perductus ad orientem lumen recepit.

 Fabula Amaraci.  

[1] Amaracus regius unguentarius fuit, qui casu lapsus, dum
ferret unguenta, maiorem ex confusione odorem creauit; unde
optima unguenta amaracina dicuntur. [2] Hic postea in herbam
samsucum uersus est, quam nunc et amaracum dicunt.

 Historia Palamedis.  

[1] Palamedis cum delectum per Graeciam ageret, simulantem
insaniam Vlixen duxit inuitum. [2] Cum enim ille iunctis
dissimilis naturae animalibus salem sereret, filium ei Palamedis
opposuit: quo uiso Vlixes aratra suspendit et ad bellum ductus
habuit iustam causam doloris. [3] Postea cum Vlixes frumentatum
missus ad Thraciam nihil aduexisset, a Palamede est uehementer
increpatus et cum diceret adeo non esse neglegentiam suam, <ut>
ne ipse quidem, si pergeret, quicquam posset aduehere, profectus
Palamedis infinita frumenta deuexit. [4] Qua inuidia Vlixes
auctis inimic<it>iis fictam epistulam Priami nomine ad Palamedem,
per [transmissum dedit captiuo] <quam agebat gratias
proditionis> et commemorabat secretum auri pondus esse,
transmissum dedit captiuo et eum in itinere fecit occidi. [5]
Haec inuenta more militiae regi allata[t] est et <l>e<cta>
principibus conuocatis; tunc Vlixes, cum se Palamedi <adesse>
simularet, ait: «Si uerum esse creditis, in tentorio eius aurum
quaeratur!». [6] Quo facto inuento auro, quod ipse per noctem
corruptis seruis absconderat, Palamedis lapidibus interemptus
est. [7] Hunc autem constat fuisse prudentem; nam et tabulam ipse
inuenit ad comprimendas otiosi seditiones exercitus. [8]
Secundum quosdam ipse repperit litteras, quae res forte sit
dubia, tamen certum est χ ab hoc inuentum cum aspiratione.

 Fabula Achillis.  

[1] Achilles, a matre tinctus in Stygiam paludem, toto corpore
inuulnerabilis fuit, excepta ea parte qua tentus fuit. [2] Qui
cum amatam Polyxenam ut in templo acciperet statuisset, insidiis
Paridis post simulacrum latentis occisus est. [3] Vnde fingitur
quod tenente Apolline Paris di<re>xerit tela.

 Fabula Latonae et Astaries.  

[1] Post uitiatam Latonam Iuppiter, cum etiam eius sororem
Astarien uitiare uellet, illa optauit a diis, ut in auem
conuerteret<ur>, uersaque in coturnice fuit. [2] Et cum uellet
mare transfretare, quod est coturnicum, affiata a Ioue et in
lapidem conuersa diu sub fluctibus latuit; postea supplicante
Ioui Latona eleuata superferri aquis coepit. [3] Haec primo
Neptuno et Doridi fuit consecrata. [4] Postea cum Iuno grauidam
Pythone immisso Latonam persequeretur, terris omnibus expulsa,
tandem aliquando applicante se litoribus sorore suscepta <est> et
illic Dianam primo, post Apollinem peperit; qui statim occiso
Pythone ultus est matris iniuriam. [5] Sane nata Diana
parturienti Apollinem matri dicitur praebuisse obstetricis
officium; unde, cum Diana sit uirgo, tamen a parturientibus
inuocatur; haec namque est Iuno Diana Proserpina. [6] Nata igitur
duo numina terram sibi natalem errare non passa sunt, sed eam
duabus insulis religauerunt. [7] Veritas uero longe alia fuit:
nam haec insula cum terrae motu laboraret, qui fit sub terris
latentibus uentis, oraculo Apollinis terrae motu caruit; nam
praecepit ne illic mo<r>tu<u>s sepeliretur et iussit quaedam
sacrificia fieri. [8] Postea e Mycono Egyaroque uicinis insulis
populi uenerunt, qui eam tenerent. [9] Quod autem dicimus Dianam
primo natam rationis est; nam constat primam noctem fuisse, cuius
instrumentum est luna, id est Diana, post diem, quem sol
efficit, qui est Apollo. [10] Vt autem Delos primo Ortygia
diceretur, factum est a coturnice, quae graece OPTYX uocatur;
Delus autem, quia diu latuit et postea apparuit; nam delon Graeci
manifestum dicunt. [11] Vel, quod uerius fuit, quia cum ubique
Apollinis responsa obscura sint, manifesta illic responsa dantur.
[12] Delos autem et ciuitas dicitur et <in>sula; unde interdum
recipit praepositionem.

 Fabula Hesperidum.  

[1] Hesperides, Atlantis filiae, nymph[e]ae, secundum fabulam
hortum habuerunt, in quo erant mala aurea Veneri consecrata; quae
Hercules missus ab E<u>rystheo occiso peruigili dracone
sustulit. [2] Reuera autem nobiles fuerunt puellae, quarum greges
abegit Hercules occiso eorum custode. [3] Vnde mala fingitur
sustulisse, hoc est oues; nam mala dicuntur oues et melonomos
dicitur pastor ouium.

 Fabula At<a>lantes et Hippomene<s>.  

[1] Schoenos ciuitas est; exinde uirgo fuit Atalante, praepotens
cursu adeo, ut sponsos prouocatos ac uictos occideret. [2] Postea
Hippomenes Venerem ut sibi adesset rogauit; a qua cum accepisset
de horto Hesperidum tria mala aurea, prouocauit puellam et
singula coepit iacere; tunc Atalante, cupiditate colligendorum
malorum retenta, superata est. [3] Sed Hippomenes potitus
uictoria in luco matris deum amoris impatientia cum ui[n]cta
Atalante concubuit; unde irata dea in leones eos conuertit et suo
currui subiugauit et praecepit ne umquam leones coirent. [4] Nam
et Plinius in naturali historia dicit leonem cum parda et pardum
cum leaena concumbere. [5] Ideo autem mater deum curru uehi
dicitur, quia ipsa est terra, quae pendet in aere; ideo
sustinetur rotis, quia mundus rotatur et reuolubilis est; ideo ei
subiugantur leones, ut ostendatur maternam pietatem totum posse
superare; ideo Corybantes eius ministri cum strictis gladiis esse
finguntur, ut significetur omnes pro terra sua debere pugnare;
quod autem turritam gestat coronam, ostendit superpositas terrae
esse ciuitates, quas insignitas turribus constat.

 Fabula Heleni.  

[1] Helenus apud Arisbam captus a Graecis fuit et indicauit
coactus fa[c]ta Troiana, in quibus et de Palladio; unde dicitur a
Pyrrho meruisse regna, quamquam praestiterat Pyrrho ut per
terram rediret, dicens omnes Graecos — quod et contigit —
naufragio esse perituros. [2] Tunc Diomedes et Vlixes — ut alii
dicunt, cuniculis, ut alii, cloacis — ascenderunt arcem et
occisis custodibus sustulere simulacrum; ideo autem hoc negotium
his potissimum datur, quia cultores fuerunt Mineruae. [3] Hoc cum
postea Diomedes haberet, credens sibi non esse aptum propter sua
pericu<l>a transeunti[a] Aeneae offerre conatus est. [4] Sed cum
se ille uelato capite sacrificans conuertisset, Nautes quidam
accepit simulacrum; unde Mineruae sacra non Iulia gens habuit,
sed Nautarum. [5] Quamquam alii dicant simulacrum hoc a Troianis
absconditum fuisse intra extructum parietem, postquam agnouerant
Troiam esse perituram. [6] Quod postea bello Mithridatico dicitur
Fimbria quidam Romanus inuentum indicasse, quod Romam constat
aduectum; et cum responsum fuisset illic imperium fore ubi et
Palladium, adhibito Mamurio fabro multa similia facta sunt. [7]
Verum tamen agnoscitur hastae oculorumque mobilitate, sed ab una
tantum sacerdote. [8] Dicunt sane alii unum simulacrum caelo
lapsum apud Athenas tantum fuisse; alii duo uolunt, hoc de quo
diximus et illud Atheniense.

 Fabula Andromachae et Molosi.  

[1] Consuetudinis regiae fuit ut legitimam uxorem non habentes
aliquam licet captiuam tamen pro legitima haberent, adeo ut
liberi ex ipsa nati succederent. [2] Itaque Pirrhus captiuam
Andromachen quasi legitimam habuit et ex ea filium Molosum
suscepit. [3] Postea cum uellet Hermionem, Menelai et Helenae
filiam, Oresti iam ante desponsatam, ducere uxorem, Orestis
insidiis in templo Delphici Apollinis occisus est. [4] Verum
moriens praecepit ut Andromachae, quae apud eum coniugis locum
tenuerat, Heleno daretur propter beneficium, quo eum a
nauigatione prohibuerat. [5] Inde factum est ut teneret regnum
priuigni, qui successerat patri. [6] A quo Molosia dicta est pars
Epiri, quam Helenus postea a fratre Chaone, quem in uenatu per
ignorantiam dicitur occidisse, Chaoniam nominauit, quasi ad
solacium fratris extincti.

 Fabula Sirenum.  

[1] Sirenes secundum fabulam tres parte uirgines fuerunt, parte
uolucres, Acheloi fluminis et Calliopes Musae filiae; harum una
uoce, altera tibiis, alia lyra canebant; et primo iuxta Pelorum,
post in Capreis habitauerunt. [2] Quae illectos suo cantu in
naufragia deducebant. [3] Secundum ueritatem meretrices fuerunt,
quae transeuntes quoniam deducebant ad egestatem, his fictae sunt
inferre naufragia. [4] Has Vlixes contemnendo deduxit ad mortem.

 Fabula Veneris et Pasiph<a>e<s>.  

[1] Indicato a Sole adulterio Martis et Veneris, Vulcanus
mi<nu>tissimis catenis lectulum cinxit, quibus Mars et Venus
ignorantes implicati sunt et cum ingenti turpitudine resoluti sub
testimonio cunctorum deorum. [2] Quod factum Venus uehementer
dolens stirpem omnem Solis persequi infandis amoribus coepit. [3]
Igitur Pasiph<a>e, Solis filia, Minois regis Cretae uxor, tauri
amore flagrabat et arte Daedali inclusa intra uaccam ligneam
saeptam corio iuuencae pulcherrimae cum tauro concubuit; unde
natus est Minotaurus, qui intra laborinthum inclusus humanis
carnibus uescebatur. [4] Sed Minos de Pasyph<a>e habuit liberos
plurimos: Androgeum, A[d]riadnen, Phaedram. [5] Sed Androgeus cum
esset athleta fortissimus et superaret in agonibus cunctos apud
Athenas, ab Atheniensibus et uicinis Megarensibus coniuratis
occisus est. [6] Quod Minos dolens collectis nauibus bella
commouit et uictis Atheniensibus poenam hanc statuit, ut singulis
quibusque annis septem de filiis et septem de filiabus suis
edendos Minotauro mitterent. [7] Sed tertio anno Aegei filius
Theseus missus est, potens <tam> uirtute quam forma; qui cum ab
A[d]riadne, regis filia, amatus fuisset, Daedali consilio filo
iter direxit et necato Minotauro cum rapta A[d]riadne uictor
aufugit. [8] Quae cum omnia factione Daedali Minos deprehendisset
effecta, eum cum Icaro filio seruandum in laborinthum trusit.
[9] Sed Daedalus corruptis custodibus sub faciendi muneris
specie, quo simulabat posse regem placari, ceram accepit et
pennas; et inde tam sibi quam filio alis impositis euolauit. [10]
Icarus altiora petens pennis solis calore resolutis mari, in quo
cecidit, nomen imposuit. [11] Daedalus uero primo Sardiniam,
post delatus est Cumas et in templo Apollini condito filii sui
casum depinxit. [12] Veritas autem haec est: nam Taurus notarius
Minois fuit, quem Pasiph<a>e adamauit, cum quo in domo Daedali
concubuit; et quia geminos peperit, unum de Minoe et alium de
Tauro enixa esse Minotaurum dicitur; sed inclusum Daedalum regina
corruptis relaxauit custodibus, qui amisso in mari filio naui
delatus est Cumas. [13] Quod Virgilius tangit dicens {€remigio
alarum€}; alae enim et uolucrum sunt, et nauium (ut {€uelorum
pandimus alas€}).

 Fabula Procridis.  

[1] Procrin <filia> Iphili et uxor Cephali fuit, qui cum uenandi
studio teneretur, labore fessus ad locum quendam ire consueuerat
et illic ad se recreandum auram uocare. [2] Quod cum saepe
faceret, amorem in se mouit Aurorae, quae ei canem uelocissimum
Lelepam nomine donauit et duo hastilia ineuitabilia eumque in
amplexibus rogauit, ut spreta uxore sua eam amet. [3] Ille ait
iusiurandum se habere cum coniuge mutuae castitatis; quo audito
respondit Aurora: «Vt probes coniugis castitatem, muta te in
mercatorem!». [4] Quo facto ille iuit ad Procrin et oblatis
muneribus impetratoque coitu confessus est se esse maritum. [5]
Quod dolens illa, cum audisset a rustico amare eum Auroram quam
inuocare consueuerat, ad siluas profecta est et in frutectis
latuit ad deprehendendum maritum. [6] Qui cum more solito Auroram
uocaret, Procris egredi cupiens frutecta commouit; sperans
Cephalus feram, hastam ineuitabilem iecit et interfecit uxorem.

 Fabula Amymone<s> et Palamedis.  

[1] Amymone, Danai filia, dum studiose in insula iaculo
exerceretur, imprudens satyrum percussit et cum satyrus eam
uiolare uellet, illa Neptuni auxilium implorauit. [2] Quod cum
Neptunus uidisset, fugato satyro ipse eam compressit, ex quo
coitu natus est Nauplius <pater> Palamedis; unde Virgilius:
{€Belidae nomen Palamedis€}. [3] Neptunus uero dicitur cuspide
locum, in quo Amymonem compresserat, percussisse; unde cum aqua
flueret, Lernaeus est fons dictus et Amymone fluuius.

 Fabula Thesei et Hippolyti.  

[1] Theseus mortua Hippole Phaedram, Minois et Pasyph<a>ae
filium, superduxit <nouercam> Hippolyto. [2] Qui cum de stupro
illam interpellantem contempsisset, falso delatus ad patrem est,
quod ei uim uellet inferre. [3] Theseus Aegeum patrem <rogauit>
ut se ulcisceretur; qui agitanti curru<s> Hippolyto inmisit
phocam in litore, qua equi territi eum distraxerunt. [4] Tunc
Diana, eius castitate commota, reuocauit eum in uitam per
Aesculapium, filium Apollinis et Coron<i>dis. [5] Qui natus erat
exsecto matris uentre, ideo quia, cum Apollo audisset a coruo
eius custode eam adulterium committere, iratus Coronidem maturo
iam partu confixit sagittis — coruum uero nigrum fecit ex albo —
et exsecto uentre Coronidis produxit Aesculapium, qui factus est
medicinae peritus. [6] Hunc postea Iuppiter propter reuocatum
Hippolytum interemit; unde Apollo iratus Cyclopas fabri<ca>tores
fulminum confixit sagittis, ob quam rem a Ioue iussus est Admeti
regis nouem annis armenta pascere diuinitate deposita. [7] Sed
Diana Hippolytum reuocatum ab inferis nymphae commendauit Egeriae
et eum Virbium, quasi bis uir[i]um, iussit uocari.

 Fabula Minois et Tauri et Herculis.  

[1] Minos, Iouis filius et Europae, cum patri sacrificaturus
accederet ad aras, orauit potentiam numinis ut dignam aris suis
hostiam praeberet. [2] Itaque subito taurus apparuit nimio
candore perfusus, quem admiratus Minos, religionis oblitus,
armenti sui maluit esse ductorem; cuius etiam amore Pasiph<a>ae
fertur arsisse. [3] Igitur contemptus a filio Iuppiter indignatus
furorem tauro subiecit et Cretensium non solum agros, sed etiam
uniuersa moenia uastauit. [4] Hunc Hercules, missus ab Eurystheo,
superauit uictumque Argos perduxit; ibique consecratus ab
Eurystheo est Iunoni. [5] Sed Iuno exosa munus, quod ad Herculis
gloriam pertinebat, taurum in Atticam regionem expulit, ubi et
Marathonius appellatus est; quem postea Theseus <Aegei> filius
interemit.

 Fabula Thesei et Pirithoi et Herculis.  

[1] Theseus, Aegei filius et Aethnae, cum <a> matre sua educatus
esset et ad puerilem uenisset aetatem, petiit Atticam regionem ad
cognoscendum patrem. [2] Et sine laude ne ad eum peruenisset,
latrociniis Graeciam liberauit. [3] Medea autem, repudiata ab
Iasone, Aegeo nupta, persuasit aduenientem iuuenem tauro
obponere, qui uastabat Atticam regionem, dicens futurum ut ab eo
privaretur regno. [4] Theseus uero tauro interfecto duplicauit
regi timorem; dein inuitatum ad epulas eum perdere uoluit. [5]
Tandem agnito gladio, quem apud Aethnam olim reliquerat, libens
agnouit filium et Medeam, quae fuerat <in>sidiarum causa,
profugere coegit. [6] Post mortem uero patris ipse Athenis regnum
obtinuit; consensitque Pirith<o>o, Ixionis filio, faciente
uirtute fiduciam, ut Proserpinam raperent. [7] Qui cum
descendissent ad inferos, ad saxum religatus est Pirithous
nexibus trecentis; quas in perpetuum patitur po<e>nas. [8]
Hercules uero pro Cerbero ad infernum descendens, cum comperisset
Theseum carissimum sibi iuuenem haerentem in saxo poenas luere,
ut quidam dicunt, exorato Dite ei ueniam impetrauit, ut alii
uero, tam ualde euellit eum a saxo, ut pars nat<i>um eius
haereret in saxo.

 Fabula Herculis et Hylae.  

[1] Hercules cum accessisset comes Argonautis, Hylan Thiodamantis
filium secum duxit armigerum, admirandae pulchritudinis iuuenem.
[2] Ipse uero fregerat remum in mari, dum pro suis remigat
uiribus, cuius reparandi gratia Mysiam petens siluam fertur
ingressus. [3] Hylas uero cum aquatum perrexisset, conspectus a
Nymphis receptus est; quem dum Hercules quaerit, relictus ab
Argonautis est in Mysia.

 Fabula Herculis et Alcmenae.  

[1] Herculis ortus fuit talis: Iuppiter cum Alcmena uxore
Amphitryonis in specie eius concubuit; ex qua natus est Hercules.
[2] Cuius ut ortus Iunoni celatus esset, quae natos de
pellicibus odio habuit, geminata est nox. [3] Sed cum non
latuisset Iunonem, immisit duos serpentes, qui Herculem
deuorarent in cunis iacentem. [4] Erant duo pueri, Iphiclus de
Amphitryone, Hercules de Ioue; Iphiclus, ab aduentu serpentium
territus de cunis cecidit et uagitu suo parentes dormientes
excitauit, qui surgentes uiderunt Herculem angues elidentem et
eorum guttura praefocantem.

 Fabula Herculis et Nemei leonis.  

[1] Hercules missus ab Eurystheo, Thebanorum rege, Nemeum leonem
interfecit. [2] Cuius pelle[m] cum unguibus pro spoliis utebatur.

 Fabula Molorchi.  

[1] Molorchus quidam pastor fuit. [2] Qui Herculem uenientem ad
Nemeum leonem occidendum liberaliter suscepit hospitio.

 Fabula Erycis et Herculis.  

[1] Eryx Veneris et Butae filius fuit, qui occisus ab Hercule ex
sepultura sua monti nomen imposuit, in quo matri fecerat templum.
[2] Quod Aeneae adscribit poeta dicens: {€tum uicina astris
Erycino in uertice sedes€}.

 Fabula Herculis et Cimini lacus.  

[1] Hercules aliquando uenit ad populos, qui dicebantur Cimini
uel a monte uel a lacu, et, cum a singulis prouocaretur ad
ostendendam uirtutem, defixisse dicitur uectem ferreum, quo
exercebatur. [2] Qui cum terrae esset affixus et a nullo posset
auferri, eum rogatus sustulit; unde immensa uis aquae secuta est,
quae Ciminum lacum fecit.

 Fabula Antaei et Herculis.  

[1] Antaeus fuit rex Libyae, filius Terrae. [2] Ad quem cum
uenisset Hercules, coepit cum eo luctari, sed non poterat eum
superare; fingebat enim se cadere et ex matre Terra uires sumebat
et forti[ci]or surgebat. [3] Hoc cognoscens Hercules suspensum
i<n> aere[m] eliso gutture suffocauit.

 Fabula Herculis et Alcinoi et Harpyiarum.  

[1] Alcinous, Phaeacum rex, laborabat [ab] Harpyiis. [2] Ad quem
Hercules ueniens, cum hoc agnouisset, praestolatus est earum
aduentum ad mensam solito more uenientium; quas uulneratas
reppulit a regno. [3] Has Ouidius Stymphalidas uocat.

 Fabula Herculis et Tricerberi.  

[1] Hercules ad inferos descendens rapturus Theseum timuit ne
Tricerberus in illum transiens laceraret illum; qua[m]propter
insiliens in Cerberum traxit eum ab inferis. [2] Cumque insolitam
lucem uidisset superorum, spumam a[r]b ore eiecit; e qua spuma
dicitur nata fuisse herba uenenifera nomine acon<i>ta. [3] Nam
Cerberus terra est, quae omnium corporum consumptrix est; unde
Cerberus dicìtur, quasi creoboros, id est carnem uorans.

 Fabula Herculis et D<e>ianirae et Oenei et Centauri.  

[1] Oeneus, Parthaonis filius, rex Aetoliae reg<n>ique sedem
habens in Calydone, D<e>ianiram filiam habuit. [2] Quam Hercules
et Alpheus — qui et Achelous — dum peterent in coniugium, pater
opposuit illis hanc legem, ut inuicem conluctantes, qui in
certamine alterum uinceret, ille D<e>ianiram uxorem duceret. [3]
Qui cum certamen inirent, Achelous, magicae. artis potens, in
uarias se ferarum formas mutauit et tandem in tauri speciem
mutatus ab Hercule est uictus et dextro cornu absciso est
turpatus; quod Nymphae accipientes Fortunae pro dono obtulerunt.
[4] Quod Fortuna omnibus bonis implens Copiae, ministrae suae,
tradidit, ut quos Fortuna fouere uellet, copia illis exinde ad
plenum manaret; unde Horatius: {€Hinc tibi copia ad p<l>enum
benigno cornu manabit bonorum opulenta ruris€}. [5] Alpheus — seu
Achelous — confusus Alcidis uirtute, mutatus est in amnem;
elapsus hostilibus palmis et timens semper ne usquam appareat
inimici praesentia, per concaua terrarum undis Siciliae affluit.
[6] Hercules postea D<e>ianiram in suam potestatem accipiens ad
quendam fluuium peruenit nimiae profunditatis, quem cum transire
non posset, eam deposuit clauamque cum reliquis armis secum
transuexit, ut post exoneratus eam expedite ferret, et interim
eam Nesso centauro commendauit. [7] Cum ergo ad illam
transportandam uellet reuerti, uidit eundem Nessum centaurum cum
ea concumbere; feruens igitur ira, emissa sagitta toxicata
uulnerauit eum, cuius cruor in uenenum conuersus est. [8] Moriens
autem Nessus dixit D<e>ianirae: «Collige tibi cruorem istum
eritque tibi pro munere a me datum; nam, si quando Herculis
animus a te declinauerit, uestem — hoc cruore infectam — uiro
tribuens eius amorem reuocabis tibi!». [9] Cum igitur Hercules
quandam meretricem amaret, exosa D<e>ianira misit ei uestem illo
ueneno infectam mandans per Licham famulum eius, ut hora
sacrificii illam indueret; qua indutus, adhaesit cuti illius
cepitque uenenum artus illius infundere et incendere. [10] Tunc
Licham, qui ei uestem detulerat, in E<u>boicas proiecit undas.
[11] Se ipsum in <O>et[hn]ae montis incendium misit et sic inter
deos translatus est.

 Fabula Philoctetis et Herculis.  

[1] Philoctetes fuit Phiantis filius, Herculis comes; quem
Hercules, cum hominem in <O>et[hn]a monte deponeret, petiit, ne
alicui sui corporis reliquias indicaret; de qua re eum iurare
compulit et ei pro munere dedit sagittas, Hydrae felle tinctas.
[2] Postea Troiano bello responsum est sagittis Herculis opus
esse ad Troiae — seu Ilii — expugnationem. [3] Inuentus itaque
Philoctetes, cum ab eo Hercules quaere<re>tur, et negaret primo
se [se] scire ubi esset Hercules, tandem confessus est mortuum
esse; inde cum acriter ad indicandum sepulcrum eius cogeretur,
pede locum percussit, cum nollet dicere. [4] Postea pergens ad
bellum, cum exerceretur, sagittae unius casu uulneratus est in
pede, quo percusserat tumulum. [5] Ergo cum foetorem insanabilis
uulneris Graeci ferre non possent, diu equidem pro oraculi
ne[s]cessitate ductum tandem apud Lemnum sublatis reliquerunt
sagittis. [6] Hic postea horrore sui uulneris ad patriam redire
neglexit, sed sibi paruam Petiliam in Calabriae partibus fecit.

 Fabula nepotum Herculis.  

[1] Postquam Hercules migrauit e terris, nepotes eius, timentes
insidias eorum, quos auus Hercules afflixerat multipliciter,
Athenis sibi primi asylum, hoc est templum Mineruae, collocarunt,
unde nullus posset abduci. [2] Quod et Statius dicit, ut
{€Herculeos fama est fundasse nepotes€}; ideo ergo ait: {€Quod
Romulus acer asylum retulit€}, hoc est templum fecit ad
imitationem Atheniensis asyli. [3] Quod ideo Romulus fecit, ut
haberet aduenas plures, cum quibus conderet Romam; unde
Iuuenalis: {€Et tamen ut longe repetas longeque reuoluas nomen,
ab infami gente<m> deducis asylo€}.

 Fabula Pholi et Herculis.  

[1] Pholoe, silua Thessaliae, dicta a Pholo centauro qui eam
incolebat, quia Pholus tempore, quo ab Eurystheo rege missus est
Hercules <in> Thraciam, ut Diomedis equos adduceret, qui humanis
carnibus uescebantur, eum hospitio recepit. [2] Alii, qui dicunt
quod Hercules eum occidit, susceptus ab eo hospitio, errant; sed
uerius Asper Longus Pholum tradit aduersum Centauros ab Hercule
adductum, cum Herculem hospitio recepisset. [3] Asper et Pholum
tradit, dum sagittas Herculis stupet, qui tot Centauros
occiderat, unam ex illis in pedem cecidisse, cuius uulnere sanari
non potuit; ideo credunt nonnulli ab Hercule occisum.

 Fabula Hydrae et Herculis.  

[1] Hydra fuit in Lerna, Argiuorum palude, serpens quinquaginta
habens capita, uel, ut quidam dicunt, septem, qui omnem regionem
deuorabat. [2] Quod cum audisset Hercules, adiens eum expugnabat.
[3] Et uno caeso tria capita crescebant, unde et latine excetra
est dicta. [4] Quam postea Hydram Hercules deuicit. [5] Sed
constat Hydram locum fuisse euomentem aquas uastante[n]s uicinam
ciuitatem, in quo meatu uno clauso multi erumpebant; quod
Hercules uidens, ipsa loca exussit et sic meatum aquae clausit;
nam Hydra ab aqua est dicta. [6] Potuisse autem haec fieri, ille
indicat locus ubi dicit: {€Excoquitur uitium atque exu[n]dat
inutilis humor€}.

 Fabula erumnarum Herculis.  

[1] Aliae quaedam, praeter has quae hic continentur, fabulae de
Hercule finguntur. [2] Nam fertur et Eryma<n>theum quendam aprum
occidisse, et ceruo cuidam aurea cornua abstulisse, et Amazonam
balteo <spoliasse>, et de equis Diomedis uictoriam rapuisse, et —
Lucano attestante — Ossam monte<m> superpositum a gigantibus
Olympo deiecisse. [3] Sub uno anhelitu CXXV passus cursu pedum
percurrebat. [4] Quae tamen praedictae fabulae ideo hic non plene
scribuntur, quia raro inueniuntur.

 Fabula Eurysthei et Herculis.  

Eurystheus rex fuit Graeciae, Persei genus, qui Iunonis instinctu
imperabat Herculi ut uaria monstra superaret, quibus posset
perire; unde eum durum appellauit, qui potuit ad complendum odium
nouercale sufficere.

 Fabula Busiridis et Herculis.  

Busiris rex fuit Aegypti, qui cum susceptos hospites immolaret,
ab Hercule interemptus est, cum etiam eum uoluisset occidere.

 Fabula Caci et Herculis.  

[1] Cacus filius Vulcani fuit, ignem ore uomens, qui uicina omnia
populabat<ur>; quem Hercules occidit. [2] Secundum ueritatem
fuit Euandri seruus pessimus et fur et ideo cacus dicitur, quod
graece malum sonat; ignem ore uomere dicitur, quia agros igne
uastabat.

[3] Cacus Iouis, cum in arbore fici formicas — id est myrmicas —
uidisset, optauit tot sibi socios euenire et statim formicae in
homines uersae sunt. [4] Sed hoc fabula est; nam, ut
<Erat>osthenes dicit, Myrmidonae dicti sunt a rege Myrmidono.

 Fabula Geryonis et Herculis.  

[1] Geryon rex insulae Eryth[im]iae — uel Hispaniae — fuit. [2]
Et ideo tergeminus — uel tricorpor — dicitur, quia tria capita
habuit uel, secundum alios, quinquaginta: tria capita, uel quia
tribus insulis imperauit, uel quia tres fratres concordissimi
fuerunt. [3] Ad quem interficiendum Eurystheus Iunonis instinctu
Herculem misit, sperans eum ibidem interiturum. [4] Illuc pergens
Hercules cum aerea olla et bicipiti cane — aerea olla ob aeratas
naues, bicipiti cane, quia nauali et terrestri proelio plurimum
ualuit — uenit ad oceanum et nulla naue inuenta alnum conscendit
et in insulam Erith[im]iam peruenit. [5] Vbi primum canem Othrum
interfecit et <Er>ythi[mi]am filiam eius, deinde Erytionem
pastorem, filium Martis, nouissime ipsum Geryonem interfecit et
sic uictor armenta eius in Graeciam adduxit.

 Fabula Euandri et Herculis.  

[1] Hercules primum ab Euandro non est susceptus, postea cum
filium Iouis <se> diceret et morte Caci uirtutem probaret,
susceptus et pro numine habitus est; denique Aram Maximam ei
constituit. [2] Cum ergo Hercules quaedam capita de armentis
Geryonis patri suo immolare statuisset, inuenti sunt duo senes,
Pinarius et Potitius; quibus Hercules ostendit, quali ritu se
coli uellet, scilicet ut mane et uespere ei sacrificaretur. [3]
Itaque perfecto matutino sacrificio, cum ad sacrificium
uespertinum prior Potitius perueniret, iratus Hercules iussit ut
Pinarii domus ministra esset epulantibus Potitiis [ministraret].

 Fabula Euandri.  

[1] Euander nepos Pallantis, regis Arcadiae, fuit. [2] Hic patrem
suum occidit et matre suadente Nicostrata, quae postea Carmentis
dicta est, expulsis ueteribus colonis loca obtinuit, ubi postea
Roma constructa est, et modicum oppidum fundauit in monte
Palanteo, qui nomen habuit de Pallante proauo Euandri.

 Fabula Bellerophontis, qui et Perseus.  

[1] Bellerophons, qui et Perseus, Glauci filius, cum ignarus ad
Proetum in hospitium uenisset et uxor Proeti Sthenoboea — siue
Antia — illum amaret, nec ab eo impetrare potuisset, ut secum
concumberet, mentita est apud uirum ab eo se compellatam pro
stupro fuisse. [2] Proetus uero ad Iuuatem socerum suum misit eum
et de eadem re Bellerophonti dedit tabulas perferendas socero;
quibus ille lectis, interficere talem uolebat uirum. [3] Sed cum
ille prudentia sua et castitatis auxilio se ab instanti periculo
liberasset, tamen, ut pudicitiam periculi probaret inmanitas, ad
interficiendum Ch<i>maeram missus est: quam Pegas[g]o iuuante
prostrauit. [4] Denuo eum misit, ut Calydonas uinceret. [5] Etiam
illos cum uicisset, nouissime Iuuates agnouit, quae sibi fuisset
causa tanta mala patiendi criminaque, quae in eum conficta
erant, aboleuit. [6] Virtute quoque magnifice collaudata filiam
suam Alcimenen dedit ei uxorem. [7] At Sthenoboea — quae et Antia
— re cognita propria manu interiit.

 Fabula Chimerae et Bellerophontis.  

[1] Chimaera, monstrum, Tyronis et Achemenidae filia fuit. [2]
Cuius triplex dicitur forma: prima namque leonis horrebat facie,
media caprae, cauda imitabatur draconem. [3] Haec cum in Lycia
iuxta Gargarum montem popularetur terras, a Bellerophonte
interfecta est. [4] Quidam Chimaeram dicunt non animal, sed
montem Lyciae, quibusdam locis leones et capras nutrientem,
quibusdam ard[er]entem, quibusdam plenum serpentibus. [5] Hunc
Bellerophons habita<bi>lem reddidit, unde et Chimaeram occidisse
dicitur.

 Fabula Persei.  

[1] Perseus, per Aethiopiam iter faciens, postquam Andromeden
propter superbiam matris, quae se nympharum pulchritudini
praetulerat, saxo illigatam ac marinae beluae obiectam uidit,
captus specie eius exarsit. [2] Pactusque est a Cepheo et
Cassiopia, parentibus uirginis, ut sibi matrimonio iungerent, si
beluam interemisset. [3] Perfecto igitur <a> Perseo pollicito,
cum fides promissa a Cepheo esset praestita et nuptiarum
coniugalium epulis principes interessent, Phineus, cui Andromeda
ante fuerat desponsata, contumeliam sibi existimans grauiss<im>am
iniunctam, quod aduenae consanguineus postpositus esset,
uescentium animos pugna confu[n]dit. [4] Et cum res miserabilis
dimicantium ageretur in regia ac multi ex utraque parte armis,
quae casus obtulisset, cecidissent, nouissime Perseus,
pertimescens multitudinem aduersariorum, caput Gorgonis extulit;
quo uiso Phineus cum auxiliantibus diriguit.

 Fabula Tarquinii et Lucretiae.  

[1] Tarquinius Superbus habuit perditos filios, inter quos
Arruntem. [2] Qui dum in castris esset patre suo Ardeam obsidente
et ortus esset inter eum et Collatinum, maritum Lucretiae, de
uxoribus sermo, eousque processit contentio, ut ad probandos
earum mores arreptis equis statim in domos suas simul
proficiscerentur. [3] Ingressi itaque ciuitatem Collatiam, ubi
fuit Lucretiae domus, inuenerunt eam lanificio dare operam et
tristem propter mariti absentiam. [4] Inde ad Arruntis domum
profecti, cum uxorem eius inuenissent cantilenis et saltationibus
indulgentem, reuersi ad castra sunt. [5] Quod Arruns dolens, cum
de expugnabili Lucretiae castitate cogitaret, mariti eius nomine
epistolam finxit et dedit Lucretiae; in qua hoc continebatur ut
Arruns susciperetur hospitio. [6] Quo facto per noctem stricto
gladio eius ingressus cubiculum cum Aethiope hac arte egit, ut
secum coiret, dicens: «Nisi mecum concubueris, Aethiopem tecum
interimo, tamquam in adulterio deprehensam!» [7] Timens itaque
Lucretia ne famam castitatis amore deperderet, quippe quam sine
purgatione futuram esse cernebat, inuita turpibus imperiis
paruit. [8] Et altero die conuocatis propinquis, marito
Collatino, patre Tricipitino, Bruto auunculo, qui tribunus
equitum celerum fuerat, rem indicans, petiit ne uiolatus pudor
neue inultus eius <esset> interitus et eiecto gladio se
interemit. [9] Quem Brutus de eius corpore extractum tenens,
processit ad populum et multa conquestus de Tarquinii superbia et
filiorum eius turpitudine egit, ne in urbem reciperentur,
auctoritate qua plurimum poterat; nam, ut supra diximus, Brutus
tribunus equitum fuerat. [10] Sed cum non susciperetur,
Tarquinius contulit se ad regem Tusciae Porsennam; qui pro
Tarquinio cum ingentibus copiis capto Ianiculo et illic castris
positis Romam uehementer obsedit. [11] Et cum per Sublicium
pontem — hoc est ligneum — transire conaretur, solus Cocles
hostilem impetum sustinuit, donec a tergo pons solueretur a
sociis. [12] Quo soluto se cum armis praecipitauit in Tiberim et
licet laesus in coxa, tamen fluenta superauit; unde est illud ab
eo dictum, cum ei in comitiis coxae uitium obiceretur: «Per
singulos gradus admoneor triumphi mei!». [13] In tantam autem
obsidionis necessitatem populus uenerat ut et obsides daret; ex
quibus C<l>oelia inuenta occasione transnatauit fluuium et Romam
reuersa est redditaque rursus est pacis lege, eam Porsenna
repetente. [14] Qui admiratus uirtutem puellae, dedit ei optionem
ut cum quibus uellet rediret; illa elegit uirg<i>nes. [15] Vnde
Porsenna, hoc quoque miratus, concessit et rogauit per litteras
populum Romanum ut ei aliquid uirile decerneretur; cui data est
statua equestris, quam in sacra uia hodie conspicimus.

 Fabula Hymenaei.  

[1] Hymenaeus, puer formosissimus, genere Atheniensis fuit. [2]
Is cum annos puerilis ae[s]tatis excederet neque adhuc uirum
implere posset, ea pulchritudine praeditus fuisse dicitur, ut
feminam mentiretur. [3] Istum cum una ex ciuibus suis, uirgo
nobilis, adamasset, ipse mediocribus ortus parentibus, quia
nuptias desperabat, quod poterat tamen, puellam extrema amoris
linea diligens, eius animo solo satisfaciebat aspectu. [4] Cumque
nobiles feminae cum uirginibus sacra Cereris Eleu[i]sinae
celebrarent, subito aduentu piratarum raptae sunt. [5] Inter quas
et Hymen<ae>us, qui illo amatam subsecutus fuerat, cum puella
abripitur. [6] Cum igitur per longinqua maria praedam piratae
uexissent, ad quandam regionem tandem perueniunt, ubi et somno
pressi ab insequentibus sunt perempti. [7] Hymenaeus relictis ibi
uirginibus, reuersus Athenas, pactus est a ciuibus dilectae suae
nuptias, si eis filias suas restitueret. [8] Quas ubi pro uoto
restituit, exoptatam accepit uxorem. [9] Quod coniugium quia
felix fuerat, placuit Atheniensibus nomen nuptiis Hymenaei
miscere.

 Fabula Orphei et Eurydices.  

[1] Orpheus, Oeagri et Caliopae Musae filius, ut quidam putant,
Apollinis filia<m> habuit uxorem Eurydicen. [2] Quam dum
Aristaeus, Cyrenis filius, pastor, cupidus persequitur uolens eam
stuprare, illa fugiens concubitum serpentem non deuitauit et
haec ei causa mortis fuit. [3] Orpheus coactus desiderio coniugis
temptauit dulcedine cantus citharae lenire Ditem et Proserpinam,
si posset Eurydicen ad superos reuocare. [4] Descendit igitur ad
inferos et in miserationem eos cantu suo conpulit; acceptaque
lege impetrauit Eurydicen ita demum, si non ante respexisset quam
ad superos perueniret. [5] Vt deinde est dura amantium
perseuerantia, Orpheus timens ne non inesset pollicitis Di[c]tis
fides, respexit et irritum fecit suum laborem. [6] Reuersus
deinde ad superos, qui parum prosperas expertus erat nuptias,
perosus omne genus femineum solitudinibus se dedit.

 Fabula Castoris et Pollucis.  

[1] Castor et Pollux Iouis et Ledae filii fuerunt; qui cum
adamassent Phoeben et Dianisam, coniuges Linci et Idei, Aphar<e>i
filiorum, et uellent eas rapere, Lincus — omnia cui uidendi
potestas erat — Idam fratrem in uindictam concitauit. [2] Qui
telum habebat, quod diuini teli similitudinem habebat ita ut
nullus posset illud euadere; itaque eo misso interfecit Castorem;
<ultor adest Pollux et Lincum perforat hasta . . .; ibat in hunc
Idas>, cumque iam Pollucem uellet occidere, ab Ioue et fulmine
percussus est. [3] Pollux uero uidens suum fratrem mortuum ad
inferos descendit; inde cum fratre recepto ad superos euasit et
Iouem orauit, ut caelestem honorem sibi traderet. [4] Inde inter
astra collocati sunt et caelestem honorem habuerunt.

 Fabula cygni et Ledae.  

[1] Iuppiter, amorem Ledae uirginis affectans, conuersus in
cygnum finxit se fugere aquilam; sed Mercurium in aquilam
transmutauit. [2] Sic in gremio Ledae receptus, cum ea concubuit,
quae peperit ouum, unde nati sunt tres: Castor, Pollux et
Helena.

 Fabula Api<dis>.  

[1] Refert Solinus quod inter omnia, quae Aegyptus <habet> digna
memoratu, praecipue mirentur bouem, quem Apin uocant, insignem
albae macula notae, quae dextro lateri eius ingenitam refert
corniculatae lunae faciem. [2] Hunc Aegyptus ad instar numinis
colit, eo quod de futuris det quaedam manifesta signa; apparet
e<nim> in Memphis. [3] Cui statutum aeui spatium est; nam
immersus profundo sacri fontis necatur, ne diem longius trahat
quam licebit; mox alter sine publico luctu requiritur. [4] Hunc
etenim centum antistites Memphim prosecuntur et repente, uelut
lymphatici, praecinunt. [5] Dat omina manifestantia de futuris:
illud maximum, si de c<onsu>l[i]entis manu cibum capiat. [6]
Huius capitis imaginem sibi in heremo Iudaei fecerunt.

 Fabula Tydei et Polynicis.  

[1] Tydeus, Oenei filius et Passiopae, Diomedis pater; is cum
M<en>a[n]<l>ipp[l]um filium suum interfecisset, exul ad Argos
peruenit et amicitia Adrasto regi iunctus est. [2] Ipso tempore
Polynices regno expulsus est a fratre suo Eteocle, qui Thebis
imperauit, et exul quoque ad Adrastum uenit. [3] Cum autem
animaduertisset Adrastus responsum, quod ei Apollo dederat,
futurum ut filias suas daret apro et leoni — nam Polyn<i>ces et
Tydeus earum ferarum pellibus tecti erant —, existimauit rex eis
debere filias suas in matrimonium dare. [4] Hinc Adrastus
a<d>scitis ciuibus suis auxilium Polynici aduersum Eteoclem
tulit; ibi Tydeus interfectus est, Polynices cum fratre mutuis
uulneribus cecidit.

 Fabula Smicronis et Branchi.  

[1] Cius quidam rex cum in peregrinatione pranderet in litore ac
deinde proficisceretur, oblitus est filium, nomine Smicronem;
ille peruenit in saltum patroni cuiusdam et cum esset receptus
coepit cum suis pueris capras pascere. [2] Aliquando prendiderunt
cy[n]gnum et illum ueste cooperuerunt; dum ipsi pugnant ut illum
patrono munus offer<r>ent et, cum iam essent fatigati certamine,
reiecta ueste mulierem inuenerunt. [3] Et cum fugerent, reuocati
ab ea moniti sunt ut patronus unice Smicronem diligeret puerum;
illi quae audierunt patrono indicauerunt. [4] Tunc patronus
Smicronem pro suo filio nimio dilexit affectu eique filiam suam
ducendam locauit uxorem. [5] Illa cum praegnans ex eo esset,
uidit in somnis per fauces suas introisse solem et exisse per
uentrem; infans editus ideo Branchus uocatus est, quia mater eius
per fauces sibi uiderat uterum penetrasse. [6] Hic cum in siluis
Apollinem osculatus esset, comprehensus est ab eo et accepta
corona uirgaque uaticinari coepit et subito nusquam comparuit.
[7] Templum ei factum est, quod Branchiadon nominatur; et
Apollini pariter Philesia consecrata sunt templa, quae ab osculo
Branchi, siue certamine puerorum, Philesia nuncupa<n>tur.

 Fabula Salmonei.  

[1] Salmoneus Elidorum rex fuit. [2] Qui, nimia felicitate
elatus, suos ciues sacerdotes et sacra Iouis ad se transferre
iussit sibique religiones illius et sacra impendi. [3] Hic uectus
per aera curru imitabatur tonitrua et fa[s]ces <agitabat> in
modum fulminis. [4] At Iouis uerum <f>ulmen torquens praecipitem
in Tartara adegit.

 Fabula Aloei, Oti et Ephialtes.  

[1] Aloeus Iphimediam uxorem habuit; quae compressa a Neptuno
duos peperit, Otum et Ephialtem, qui digitis nouem per singulos
menses crescebant. [2] Freti namque altitudine, caelum uoluere
subuertere, sed confixi sunt Dianae et Apollinis telis.

 Fabula Caeculi.  

[1] Quidam enim infans, expositus a quodam famulo iuxta focum, in
quo soliti erant pastores ignem accendere, calore ductus sese in
calentes cineres misit inuentusque a pastoribus Vulcani filius
creditus est et ab illis educatus; Caeculus est appellatus, quia
paruulos ex igne habebat oculos. [2] Qui ad pubere<m> aetatem
ueniens, ciuitatem in montibus construxit, quam Praeneste
uocauit; uidensque illam frequentari, extruxit theatrum ligneum,
ut finitimae gentes ad eam urbem concurrerent. [3] Prae<ne>ste
oppidum eo tempore a Caeculo est constructum. [4] Cumque nullus
eum filium crederet Vulcani, faces tradidit amicis suis et signo
dato spectatores flamma circumseptos inuasit; rogatusque et
probatus filius esse Vulcani, flammas exstinxit.

 Fabula trium Proetidum.  

[1] Proetides Proeti, regis Argiuorum, de Sanabilia siue
Sthenoboea uxore eius filiae natae fuerunt; quarum haec sunt
nomina: Cresipe, E[t]finoe, Efianasa. [2] Quae insolentius
gloriantes Iunoni suam formam praetulerunt et hoc sentiens Iuno
in insaniam conuertit eas, quod putabant se uaccas esse et
quaerebant in capitibus cornua et non inueniebant et dabant
mugitus confusos usque dum a quodam Melampode sanatae sunt.

 Fabula Pieridum.  

[1] Pieri, regis .Macedoniae, et Enipae nouem filiae insolentius
dum gloriantur, Musas in certamina prouocauerunt cantus. [2]
Quarum una carmen exorsa est, quod gigantes aduersus deos
contenderint, ex quibus Typhoeus terrigena deformitate terruisset
deos compulsos in Aegyptum. [3] Ibi Iuppiter ob metum in arietem
uersus est, Apollo in coruum, Liber in caprum, Diana in felem,
Iuno in uaccam, Venus in pis<c>em. [4] Inuicem autem Musae cum
Cereris laudem cecinissent et qualiter Typhoeus Aetnae, monti[s]
Siciliae, subiectus esset, Pierides uictae in picas sunt
transfiguratae.

 Fabula Ouistae.  

[1] Ouista, pastor, filius Ynen regis, cum uideret caprum, a
<g>rege saepius discedentem, eum secutus uuam depascentem inuenit
in ripa Acheloi fluminis. [2] Quam statim expressit ac de aqua
Acheloi fluminis, iuxta quam fuerat inuenta, commiscuit
obtulitque regi; qui suo nomine graeco sermone ynen, id est
uinum, appellauit.

 Fabula Liberi, Sileni et Midae regis et Pactoli fluuii.  

[1] Liber Thracia digressus, cum in Tmolo monte iter ageret,
Silenus nutritor eius a Phrygibus captus ad Midam regem ductus
est. [2] Silenus autem, agnitus ab eo, acceptus est et Libero
aduenienti redditus; et ob beneficium optandi deus arbitrium ei
dedit, si quid uellet, a se petere. [3] Ille uero petit ut quae
contigisset aurum fierent, quod inutile fuit. [4] Nam coepit sui
uoti effectu torqueri, quia quicquid tetigerat, aurum statim
efficiebatur. [5] Cui petenti, ut restitueretur sibi, fecit;
iussit enim ut ad flumen Pactolum perueniret ibique <se>
subponeret et sic rediret in pristinum statum. [6] Quo facto
Pactolus deinceps arenas aureas trahere dicitur.

 De ortu Pan<is>.  

[1] Post mortem Vlixis Mercurius cum uxore eius Penelope
concubuit, quae sibi iuxta oppidum Tegeum peperit filium, Pan
nomine. [2] Vnde et Tegeus dicitur.

 Fabula Pan<is>.  

[1] Pan cum Tmolum, montem Lydiae, frequentans fistula se
oblectaret, Apollinem in certamen euocauit iudice Tmolo, cuius
mons erat. [2] Itaque cum Apollini uictoria esset adiudicata,
Midae regi assidenti soli displicuit; quam ob causam deus iratus
aures eius asininas fecit. [3] Ille criminis sui notam tonsori
tantum ostendit, praecipiens ei ut [ut], si crimen eius celaret,
participem eum regni efficeret. [4] Ille in terram fodit et
secretum domini sui in defosso terrae dixit et operuit; in eodem
loco calamus est natus. [5] Vnde sibi pastor tibiam faciens, quae
cum percutiebatur dicebat «Mida rex aures asininas habet!» —
nihilominus quod ex terra conceperat. [6] Quidam tradunt non Pan,
sed Marsyam cum Apolline certasse.

 Fabula Arachne<s> et Mineruae.  

[1] Arachne Lydia, Idmonis et Ippopis filia, studio lanificii
famam qu<ae>sierat. [2] Cumque materna industria cunctas
praecessisset in opere faciendo, festis diebus insolentius
gloriata est quam mortalem decuerat; nam Mineruam in certamen
prouocauit. [3] Quae in anum uersa in hoc ad eam uenit, ut eius
audaciam compesceret; quam cum uidisset in certamine permanentem,
reuersa in suam speciem opere proposito in certamen descendit.
[4] Sed uicta Arachne cum contumeliose a Minerua pulsa esset,
suspendio se affecit; propter studium autem, quod a Minerua
acceperat, in araneam uersa est, ut opere inutili nullum sui
effectum capere posset.

 Fabula Alcestae.  

[1] Admetus, rex Graeciae, Alcestam in coniugio petit. [2] Cuius
pater edictum proposuerat, ut, si quis duas feras sibi dispares
suo curru iungeret, ipse illam in coniugio acciperet. [3] Is
Admetus Apollinem atque Herculem petit et ei ad currum leonem et
aprum iunxerunt; itaque Alcestam in coniugium accepit. [4] Cum in
infirmitatem cecidisset Admetus et mori se comperisset,
Apollinem deprecatus est; ille uero dixit se ei aliquid non posse
praestare, nisi si quis se de eius propinquis ad mortem pro eo
uoluntarie obtulisset, quod uxor effecit. [5] Itaque Hercules dum
ad Tricerberum canem abstrahendum descenderet, etiam ipsam de
inferis leuat. [6] Admetum [de]posuerunt in modum menti<s>, sed
Alcestam pro praesumptione.

 Fabula Neptuni et Amyci.  

[1] Neptunus, cum incideret in amorem Melopae nymphae, habuit ex
ea[m] filium Amycum, Bebryciorum regem. [2] Qui effracta lege
solitus erat uenientes hospites ad se recipere et cogebat eos
cestibus secum dimicare uictorque existens interficiebat eos. [3]
Hanc eius feritatem cum multi essent perpessi, nouissime in
eodem certamine superatus morte multatus est a Polluce, qui cum
Argonautis pellem auream Colchis petebat.

 Fabula Neptuni et Erycis.  

[1] Cum animaduertisset Neptunus Venerem spatiantem in litore
Siculi maris, eam compressit; ex quo grauida facta filium
peperit, quem nominauit Erycem. [2] Qui cum in Sicilia regnaret,
uiribus suis fidens legem posuit uenientibus ad se ut secum
cestibus decertarent. [3] Quo cum uenisset Hercules et ex
Hispania ageret armenta Gery[gi]onis, cum eo congressus est
eumque superatum interfecit. [4] A cuius nomine mons Siciliae
Eryx nominatur.

 Fabula Arion<is> et delphini.  

[1] Arion autem inter delphinas: Lesbius citharoedus optimus
fuit. [2] Qui cum Tarento Corinthum cum multis opibus peteret et
uideret sibi in mari tendi insidias a nautis, petit ut paululum
cithara caneret. [3] Ad cuius sonum cum delphini conuenissent, se
excussit supra unum et ita imminens uitauit periculum.

 <De oraculo columbarum>.  

[1] In Epiro dicitur nemus fuisse, in quo responsa dabant
columbae. [2] Quod ideo fingitur, quia lingua Thessal[i]a
peliades et columbae et uaticinatrices dicuntur.

 Fabula Antiopae, Zethi et Amphion<is>.  

[1] Antiopa, Nyctei filia, ab Epapho per dolum est stuprata; quae
ob id a uiro Lyco est ui eiecta; qua pulsa, Dircen duxit uxorem,
<cui suspicio incidit uirum suum clam cum Antiopa concubuisse>
imperauitque famulis, ut Antiopam uinctam in tenebras clauderent.
[2] Cui cum partus instaret, Iouis uoluntate effugit uincula et
in monte Cithaerone — seu Aracyntho — partum exposuit natosque
Zethum et Amphionem proiecit. [3] Hos pastor quidam pro suis
educauit; quos postea cum mater agnouisset, illi iniurias eius
exsecuti Lycum interfecerunt; Dircen uero tauro indomito
religatam uita priuauerunt. [4] De cuius sanguine palus Dirce[n],
quae est Thebis, facta esse dicitur. [5] Quorum unus Amphion
studium citharae habuit et sic citharizare dicitur, ut montes et
siluas ac saxa ad se uocare dicatur; quae saxa ac lapides Zethus,
frater eius, ad Thebas duxit; diciturque earum Thebarum inde
struxisse muros. [6] Dircaeus uero Amphion a Dirca fonte[m]
appellatus, quia matrem eius dii in fontem Dircam mutauerint; qui
est Thebis ortus sanguine matris eius, {€in Actaeo
Ar<a>cyntho€}.

 Fabula Nyctimone<s>.  

[1] Nyctimone, postquam cum patre concubuit et agnouit facinus,
se in siluis abdidit et lucem refugit; ubi deorum miseratione
conuersa est in auem. [2] Quae pro tanto facinore auibus est
ammirationi.

 Fabula Glauci.  

[1] Gla<u>cus piscator fuit de A<n>thedone ciuitate. [2] Qui cum
captos pisces super herbam posuisset in litore et illi recepto
spiritu maria petissent, sensit quandam herbarum potentiam;
quibus esis conuersus est in numen marinum.

 Fabula Glauci et Veneris.  

[1] <P>otnia ciuitas est, de qua fuit Glaucus. [2] Qui cum sacra
Veneris sperneret, illa irata equa[li]bus inmisit furorem, quibus
utebatur ad currum, et eum morsibus dilacerauerunt. [3] Hoc ideo
fingitur, quod eis furorem Venus immiserit, quia dilaniatus est
Glaucus effrenatis nimia cupiditate equa[li]bus, cum eas
prohiberet a coitu, ut essent uelociores.

 Fabula Chelone<s> et Mercurii.  

[1] Virgo quaedam Chelone nomine linguae impatientis fuit. [2]
Verum cum Iuppiter Iunonem sibi nuptiis iungeret, praecepit
Mercurio ut omnes deos et homines atque animalia ad nuptias
uocaret. [3] Quibus sola Chelo<n>e irridens et detrahens nuptiis
uenire contempsit. [4] Quam cum Mercurius non uenire notaret,
denuo descendit ad terras et aedes Chelonis, super fluuium
positas, praecipitauit in mare; ipsam Chelonem in animal sui
nominis conuertit, quam nos testudinem dicimus, fecitque ut pro
poena dorso tectum prona portaret. Vnde incuruatis aedificiis hoc
est nomen impositum.

 LIBER SECVNDVS  

 Fabula Saturni et eius filiorum.  

[1] Saturnus Polluris filius dicitur, Opis maritus, senior,
uelato capite, falcem ferens. [2] Qui sic dicitur regnasse et
multa sibi regna subiugasse, unde et quia magnae potentiae fuit
pro deo summo habitus est. [3] Qui[a] habuit ex Rhea tres filios,
Iouem, Neptunum, Plutonem. [4] Quorum unus, Iuppiter scilicet,
patri testes resecauit et in mare proiecit et ex eorum spuma nata
est Venus, dea libidinis. [5] Hi fratres et per sortem postea
mundum totum sibi diuiserunt: Iuppiter caelum, Neptunus mare,
Pluto infernum occupauit. [6] Et quod singuli fratres potentiam
in regno habere uiderentur, aliquid indicii gerunt: Iuppiter
trifidum fulmen, Neptunus tridentem, Pluto tricerberum.

 Fabula Saturni et Philyrae et Chironis.  

[1] <Dum> cum amata Philyra Saturnus coiret, Ops eius uxor
aduenit; cuius praesentiam ueritus, se in equum conuertit,
quale<m> numen potuit imitari. [2] Exinde natus est Chiron
dimidia parte homo, dimidia equus. [3] Iste Chiron primus
adinuentor fuit medicinae, quam postea Aesculapio demonstrauit.

 Fabula de ortu Iouis.  

[1] Saturnus a Themideo oraculo comperiens a filio se posse regno
depelli, natos ex Rhea uxore deuorabat. [2] Quae natum Iouem,
pulchritudine eius delectata, nymphis commendauit in monte Cretae
Dictaeo, ubi eum aluerunt apes et adhibiti sunt Curetes et
Corybantes, qui tonitru prohiberent audiri pueri uagitum; unde
ipsi sunt Matris deum ministri. [3] Sed tunc cum natus esset
Iuppiter et partum eius celaret mater, misit Saturno gemmare in
simi<li>tudinem pueri celsam, quam abadir uocant, cuius natura
semper mouetur; quam accipiens pater dentibus collisit et
consumpsit.

 Fabula Iouis et Saturni et Veneris.  

[1] Iuppiter adultus, cum Saturnus quadam die ad usum corporis
exiret, illato cultro amputauit testiculos eius, quos in mare
proiecit, ex quorum spuma Venus nata est. [2] Et mox Iuppiter
patrem regno expulit. [3] Sed Saturnus in Latium — i<n> Italiam —
fugit et ibi latuit; et desierunt aurea esse saecula sub Iouis
imperio, quae usque ad eum ob simplicem uitam hominis aurea dicta
fuerant. [4] Iuppiter suam sororem Iunonem accepit uxorem. [5]
Mystice autem primum Ioue<m> ponunt, ut ignem — unde et Zeus
graece, quod est uita siue calor, dicitur —, secundam Iunonem,
quasi aerem.

 Fabula Iunonis et horti Hesperidum.  

[1] Iuppiter cum Iunonem duceret uxorem, Terram dicitur uenisse
ferentem aurea mala cum ramis; inde Iunonem ammiratam petisse a
Terra, ut in suis hortis sereret, qui erant usque ad
<A>t[ha]lante<m> montem. [2] Cuius filiae dum saepius de
arboribus mala decerperent, Iuno dicitur peruigilem draconem ibi
custodem posuisse, quem post Hercules occidit.

 Fabula Neptuni.  

[1] Neptunus dictus quasi nube tonans, quem Graeci Posidonium
uocant, tertius potestate a Ioue et Iunone, praeest aquarum
elemento. [2] Hic tridentem ferre pingitur, eo quod aquaru<m>
natura triplici uirtute fungatur, id est liquida, fecunda,
potabilis. [3] Huic Neptuno Amphitritem in coniugium deputant —
amphi enim graece dicitur circumcirca —, eo quod omnibus tribus
elementis aqua conclusa sit. [4] Qui Neptunus habuit ex Venere
Erycem, <regem> Siciliae, filium, ex Merope nympha Amycum,
Bebryc<i>orum regem.

 Fabula Plutonis.  

[1] Pluto, frater Iouis et Neptuni, dicitur terrarum praesul,
quia plutos graece diuitiae dicuntur. [2] Hunc alii Orcum uocant,
quasi receptorem mortuorum, quia tenebris abdicatum inferis
praeesse tradunt. [3] Huius pedibus Tricerberum canem subiciunt,
quod mortalium iurgiorum inuidiae ternario conflentur statu, id
est naturali, causali, accidenti.

 De tribus Furiis uel Eumenidis.  

[1] Tres Furias, dictas Eumenidas, Plutoni dicunt dese<r>uire.
[2] Quarum prima Alecto graece impausabilis dicitur, Tisiphone,
id est istarum uox, Megaera, quasi magna contentio. [3] Hae[c]
pro crinibus habent angues.

 De tribus Fatis.  

[1] Tria Fata et<iam> Plutoni destinant. [2] Hae<c> quoque Parcae
dictae per antiphrasin, quod nulli parcant. [3] Clotho colum
baiulat, Lachesis trahit, Atropos occat. [4] Clotho graece latine
dicitur euocatio, Lachesis sors, Atropos sine ordine.

 De tribus Harpyiis seu Stymphalidis.  

[1] Tres Harpyiae in inferis uigiliis deputantur. [2] <A>ello
cupit, rapit Occipito, Celaenoque recondit. [3] <A>ello, id est
alienum tollens; Occipito, id est citius auferens; Celaeno, id
est nigra.

 Proserpina seu Diana.  

[1] Proserpinam, Cereris filiam, nuptam uolunt Plutoni. [2] Ceres
enim gaudium dicitur et est dea frumenti. [3] Proserpina uero
dicta, quod ex ea proserpant fruges. [4] Haec et Vesta dicitur,
quod herbis uel uariis uestita sit rebus. [5] Diana et eadem est
dicta, quasi duana, quod luna et die et nocte appareat. [6] Ipsam
et Lucinam asseuerant, eo quod luceat. [7] Eandem et Triuiam, eo
quod tribus fungatur figuris; de qua Vir<g>il<i>us {€Tria
uirginis ora Dianae€}, quia eadem Luna, eadem Diana, eadem
Proserpina uocatur. [8] Haec et {€Latonia uirgo€} dicitur — a
matre Latona — et {€Plutonia coniux€}. [9] Graece Hecate dicitur.

 Fabula Apollinis uel Solis.  

[1] Apollinem, filium Iouis, fratrem Dianae, Solem dici
uoluerunt. [2] Hunc et diuinationis deum ponunt, ex <eo> quod sol
omnia obscura manifestat in lucem. [3] Solem autem dicunt quasi
solum; ipsum Titan, quasi unum ex Titanis qui aduersum Iouem non
fecit; ipsum Phoebum, quasi ephoebum, hoc est adolescentem — unde
et Sol puer pingitur, eo quod cotidie oriatur et noua luce
nascatur. [4] Pythium quoque eundem Apollinem uocant a Pythone,
immensae molis serpente, quem Apollo sagittarum ictibus sternens
nominis quoque spolia reportauit, ut Pythius uocaretur. [5] Huic
quoque quadrigam <ad>scribunt, illam ob causam, quod quadrifido
limite diei metiatur spatium; uel quod quattuor sunt tempora
anni. [6] Quattuor equorum Solis nomina: Acteon, Lampus,
Erythraeus et Philogeus. [7] Erythraeus graece rubeus dicitur, eo
quod sol matutino lumine rubicundus exsurgat; Acteon splendens;
Lampus uero ardens; Philogeus terram amans dicitur, eo quod
uespere occasibus sol pro[ti]nus incumbat.

 De nouem Musis.  

[1] Nouem Musas Apollini deputant, ipsumque decimum Musis
adiciunt, quia humanae uocis decem modulamina sunt. [2] Et haec
nomina et interpretationes Musarum: Clio, id est cognitio
quaerendae scientiae, quae reperit historias; Euterpe, id est
bene delectans, quae tibias inuenit; Melpomene, id est
meditationem faciens, quae tragoedias edidit; Thalia, id est
capacitas, quae comoedias edidit; Polhymnia, id est multa<m>
memoriam faciens, quae rhetoricam inuenit; Erato, id est
inueniens simile, quae geometriam reperit; Terpsichore, id est
delectans instructionem, quae psalterium instituit; Vrania, id
est caelestis, quae astrologiam inuenit; Calliope, id est optimae
uocis, quae litteras docuit.

 Fabula Apollinis et corui et Coronide filie Phlegyae.  

[1] In Apollinis etiam tutela coruum ponunt: siue quod solus
contra rerum naturam in mediis ipsis aestiuis feruoribus ouiparos
pullulet foetus; siue quod in or<ne>oscopicis libris solus inter
omnes aues sexaginta quattuor significationes habeat uocum. [2]
Haec est autem fabula. [3] Coruus, Apollinis tutela usus, eo
sacrificante missus a fonte aquam puram petitum, uidit arbores
complures ficorum immaturas; eas expectans dum maturescerent, in
arbore quadam earum consedit. [4] Itaque post aliquot dies coctis
ficis et [e]a coruo pluribus earum comesis, expectans Apollo
coruum uidit cum cratere pleno uolare festinantem. [5] Pro quo
a<d>misso eius dicitur, quod diu moratus sit, Apollinem, qui
coactus mora corui alia aqua est usus, hac ignominia eum
affecisse, ut quamdiu fici coquerentur, coruus bibere non posset;
ideo quod guttur habeat pertusum illis diebus. [6] Istrius autem
et complures dixerunt Coronida Phleg<y>ae filiam fuisse, hanc
autem ex Apolline Aesculapium procreasse; sed postea Scin Ealti
filium cum ea concubuisse; quod autem <cum> uideret coruus,
Apollini nuntiasse; qui cum fuerit antea candidus, pro incommodo
nuntio eum nigrum fecisse et Scin sagittis confixisse.

 Fabula Apollinis et Daphni<di>s seu lauri.  

[1] In Apollinis etiam tutelam laurum ascribunt. [2] Nam scimus
et Daphnem, Ladonis fluminis Arcadiae filiam, dilectam ab
Apolline et Terrae miseratione in laurum conuersam — [3] et unde
laurus nasci posset, nisi de fluuialibus aquis? [4] Et, sicut
poetae describunt, si laurum dormientibus ad caput posueris, uera
somnia esse uisuros! — [5] et Hyacintum amatum tam a Borea, quam
ab Apolline. [6] Qui cum magis Apollinis amore laetaretur, dum
exercetur disco, ab irato Borea eodem disco est interemptus et
mutatus in florem nominis <sui>.

 Fabula Apollinis et Heridani.  

[1] Apollo, qui et Sol, cum Clymene nympha coiens, Phaethonta,
siue Eridanum, dicitur genuisse. [2] Qui suscitauit Hippolytum
occisum precatu patris et Dianae. [3] Hic a patre inpetrato
curru, agitare non potuit et, cum eius errore mundus arderet,
fulminatus a Ioue in fluuium Italiae cecidit. [4] Et tunc a luce
ardoris sui Phaethon appellatus est et pristinum nomen fluuio
dedit, unde mixta haec duo nomina inter Solis filium et fluuium
inuenimus. [5] Postea eius sorores, Fletusa et Lampetusa, flendo
in populos uersae sunt. [6] Hac ira commotus Apollo fabros
Sicanos, Iouis fulmina facientes, interfecit et propter hoc
Iuppiter eum diuinitate exuit et a caelo deiecit. [7] Qui
expulsus boues Admeti regis per quattuor annos pauit super
Euphratem fluuium, ubi quam plures habuit filios.

 Fabula Mercurii et Maie matris eius.  

[1] Iuppiter iacuit in Cylle<ni>o monte cum Maia et habuit filium
Mercurium, quem Iuno ita dilexit, quod propria mamma eum
lactauit et artem medicam insinuauit. [2] Pater uero tradidit ei
uirgam caduc<e>am; qua[m] si quem ex grossiori parte a capite
tangeret, moreretur; quem uero a subtili parte, uiu[i]eret. [3]
Mercurius quasi medius currens dicitur appellatus, quod sermo
currat inter homines medius; unde et uelox et errans inducitur.
[4] Alas eius in capite et in pedibus significare uolucrem fieri
per aera sermonem. [5] Nuntium dictum, quoniam per sermonem omnia
cogitata nuntiantur. [6] Ideo autem furti magistrum dicunt, quia
sermo animos audientium fallit. [7] Virgam tenet, qua serpentes
diuidit, id est uenena; nam bellantes ac dissidentes interpretum
oratione sedantur, unde secundum Liuium legati pacis
caduc<e>atores dicuntur — sicut enim per fetiales bella
indicebantur, ita pax per caduc<e>atores fiebat —. [8] Hermes
autem dicitur graece apo tes hermeneias, latine interpres. [9]
Qui ob uirtutem multarumque artium scientiam Trimegistus — id est
ter maximus — nominatus est. [10] Cur autem eum capite canino
fingunt, haec ratio dicitur, quod inter omnia animalia canis
sagacissimum genus et perspicax habeatur.

 Fabula Semele et filii eius Liberi patris.  

[1] Iuppiter cum Semele concubuit, de qua natus est Liber pater.
[2] Ad quam cum fulmine ueniens, illa crepuit, unde pater puerum
tollens in femore suo misit; post Maroni nutriendum dedit. [3]
Hic Indiam debellauit et inter deos deputatus est. [4] Itaque cum
Semele quattuor sorores appellatae sunt, Ino, Autonoe, Semele et
Agaue; quae Agaue caput filii uiolenter abscidit. [5] Hae
quattuor sorores Bacchae dictae sunt et mystice per has quattuor
ebrietatis genera signantur, id est uinolentia, obliuio, libido,
insania. [6] <I>uno autem suspectam eandem Semele<m>, Cadmi et
Hermionae filiam cum haberet, quod cum Ioue concubuisset, in anum
conuersa, ut se fallacia sine inuidia cuiusquam ulcisceretur,
hortatur eam, ut tale pignus amoris a Ioue peteret, proinde <ut>
auctoritas ipsius concubitus insignis esset. [7] Quod cum
impetrauisset, deus instructus tonitribus ac fulminibus domum
Semeles ingressus est. [8] <Eius> decepta<e> optatis tecta et
ipsam flamma[m] adurit Liberumque, conceptum utero, grauidae
incendio eripuit ac femore insui<t> suo; postea completis
mensibus, nymphis, quae Nysam montem Indiae perfrequentabant,
clam tradidit nutriendum. [9] Septem enim fuerant sorores, eaedem
nymphae Dodonidae appellatae, quae a Lycurgo fugatae ad Thetin
profugerunt, ut scribit Pherecydes et Asclepiades. [10] Quam ob
causam ab Ioue eis gratia est relata, quod inter sidera sunt
constitutae, quae septem numero Hyadae sunt appellatae. [11] Hic
Liber pater — seu Dionisius — tigribus sedere dicitur, quod omnis
uinolentia feritati semper insistat; et Lyaeus dicitur quasi
lenitatem praestans. [12] Iuuenis etiam pingitur, quia ebrietas
numquam matura est.

 Fabula Liberi et Iouis Hammonis.  

[1] Liber, seu Dionisius, cum Indos peteret et per Xerolibyam
exercitum duceret, fatigatus siti Iouis sui patris auxilium
implorauit; et statim uiso ariete fons secutus est. [2] Vnde
factum est ab eo deinceps Ioui Hammoni — ab hare[re]nis dicto —
simulacrum cum capite arietino. [3] Quod ideo fingitur, quia
satis eius sunt inuoluta responsa.

 Fabula Liberi et Tyrrhenorum.  

[1] Cum Tyrrheni nautae dormientem in litore Liberum patrem
inuenissent, furtim eum in nauem suam rapuerunt. [2] Qui cum
esset experrectus in naui, quo duceretur interrogauit;
responderunt illi, quo uellet. [3] Liber ait ad Naxum insulam,
sibi sacratam; illi autem alio uela flectere coeperunt. [4] Quam
ob rem numen iratum tigres sibi dicatas uisibus eorum obiecit;
quo[rum] illi terrore perterriti, sese praecipites in fluctus
dedere.

 Fabula Liberi patris et Lycurgi regis.  

[1] Lycurgus rex Thraciae fuit, qui, ut fabula habet, dum
contemnens Liberum eius amputat uites, crura sua incidit. [2] Re
autem uera abstemius fuit, id est abstinens; quos constat
acrioris esse naturae, quod etiam <de> Demosthene dictum est.

 Fabula Mineruae.  

[1] Minerua, dea sapientiae, multorum inuentrix fuit ingeniorum.
[2] Haec graece Athena[s] dicitur, apud Latinos autem Minerua,
quasi manus artium uariarum. [3] Ideo autem de capite Iouis
dicitur esse nata, quia sensus sapientis, qui inuenit omnia, in
capite est. [4] Haec et Tritonia dicitur, quia circa Tritonium
lacum dicitur apparuisse in uirginali aetate. [5] Pallas autem
eadem est dicta, uel ab insula Pallene, in qua nutrita est, uel
apo toy palle<in to dory>, id est ab hastae concussione; uel quod
Pallantem gigantem occidit.

 Item de <Minerua>, fabula Marsyae.  

[1] Minerua eadem ex osse tibias inuenit. [2] Cum quibus cum in
conuiuio deorum cecinisset eiusque tumentes buccas dii omnes
irrisissent, illa ad Tritoniam paludem pergens, in aqua faciem
suam speculata est et, dum turpia adiudicasset buccarum
inflamina, tibias iecit. [3] Quibus Marsyas repertis, doctior
factus, Apollinem concertaturus de cantibus prouocauit; et ambo
sibi Midam regem iudicem deligunt. [4] Cuius iudicio Marsyas
uictus poenas pendit ac suspensus et enudatus usque ad necem
uerberibus ab eo est caesus; et tantum sanguinis sui fusum est,
ut fons inde nasceretur, cuius Iuuenalis meminit dicens {€ceu
Marsyas uictus€}. [5] Alii tradunt quod nymphae satyrique
ceterique ruris incolae in tantum Marsyam satyrum fletu prosecuti
sunt, quod eius cantu carituri essent, ut ex lacrimis eorum
flumen creuerit, quod Marsyas dicitur. [6] Quidam dicunt Midam
regem non recte iudicasse et ob id aures eius asininas ab
Apolline deprauatas. [7] Sed hoc alias.

 Fabula Priapi et Loti nymphae.  

[1] Lotos nympha quaedam fuit, quam cum amatam Priapus
insequeretur, illa deorum miseratione in arborem uersa est, quae
uulgo faba Syriaca dicitur. [2] Sic ipse Priapus pulsus est de
La<m>psaco ciuitate propter uirili<s> membri magnitudinem; postea
in numerum deorum receptus, numen hortorum esse meruit. [3] De
hoc Horatius: {€Fures dextra coercet obscenoque ruber porrectus
ab inguine palus; ast importuna<s> uolucres in uertice haru<n>do
terret fixa€}. [4] Dicitur autem praeesse hortis propter eorum
fecunditatem; nam cum alia terra semel aliquid creet, horti
numquam sine fructibus sunt.

 Fabula Pan<is> figuratiua.  

[1] Pan deus est rusticus, in naturae formatus similitudinem;
unde et Pan dictus est, id est omne. [2] Habet enim cornua in
radiorum solis et cornuum lunae similitudinem; rubet enim eius
facies ad aetheris imitationem; in pectore nebridem habet
stellata<m>, ad stellarum imaginem; inferior eius pars hispida
propter arbores, uirgulta, feras; caprinos pedes habet, ut
ostendat terrae soliditatem. [3] Fistulam habet septem calamorum
propter harmoniam caeli, in qua septem soni sunt; unde dicit
Virgilius {€septem discrimina uocum€}. [4] Curuam ergo calauropam
habet, id est pedum, quia annus intra se recurrit. [5] Hi<c>
quia totius naturae deus est, a poetis fingitur cum Amore deo
luctatus et ab eo uictus, quia {€amor omnia uincit€}. [6] Hic
ergo amauit Syringam nympham; quam cum insequeretur, illa
implorato Terrae auxilio in calamum uersa est; quem Pan ad amoris
solacium incidit et sibi fistulam fecit.

 Fabula Vulcani.  

[1] Vulcanus, eo quod deformis esset, a parentibus suis, id est
Ioue et Iunone, spretus est et in insulam Lemn[i]um praecipitatus
illicque a simiis nutritus. [2] Hic cum Ioui fulmina fabricaret,
non est admissus ad epulas deorum; postea cum rogaret patrem
suum Iouem ut idem Mineruae coniugium sortiretur, concessum est
sibi, si concessu ipsius Mineruae posset fieri. [3] Illa autem
amorem suum spernente et nimium reluctante, effectum libidinis
proiecit in terram; unde natus est puer draconteis pedibus, qui
appellatus est Erichthonius, quasi de terra et lite procreatus;
nam eris est lis, chthon terra. [4] Hic ad tegendam pedum
foeditatem iunctis equis usus est curru, quo tegeret sui corporis
turpitudinem.

 Fabula Phorci.  

[1] Phorcus Thoosae nymphae et Neptuni filius dicitur; ut autem
Varro dicit, rex fuit Corsicae et Sardiniae. [2] Qui cum <ab>
Atlante rege nauali certamine cum magna exercitus parte fuisset
obrutus, finxerunt socii eius eum in deum marinum esse conuersum.

 Fabula trium Gorgonum et Persei.  

[1] Phorcus tres habuit filias, Sthennon, Euryalen, Medusam, quae
uno intuebantur oculo; et intuentes in lapidem conuertebantur,
unde et Gorgones dictae a terrore; gorgon namque graece terror
dicitur. [2] Contra quas missus est Perseus cum crystallino
clipeo et harpe, quod est genus falcati teli, et adiutorio
Mineruae eas interfecit. [3] Re uera tres fuerunt sorores unius
pulchritudinis; unde fictum est, ut uno intuerentur oculo. [4]
Fuerunt autem locupletissimae, unde et Gorgones quasi geor[e]ges,
id est quasi terrae cultrices: ge enim graece, latine terra;
{€orgia€} dicitur cultura. [5] Mortuo patre, Medusa maior filia
in regnum sucessit, quam Perseus rex Asiae interfecit et eius
regnum abstulit. [6] Veritas tamen hoc modo se habet: Gorgon
terror interpretatur, Sthenno[n] debilitas, Euryale[n] lata
profunditas, Medusa amentia uel obliuio, haec autem omnia in
<h>om<i>nibus terrorem operantur. [7] Perseus autem in figura
uirtutis ponitur, qui Gorgonem auxilio Mineruae interfecit; quia
uirtus auxilio sapientiae omnes uincit terrores. [8] De sanguine
autem Gorgonis natus est Pegasus, qui fama interpretatur, et pede
suo fontem Castaliae siue Pegaseum produxit; quia uirtus, omnia
superans, bonam sibi adquirit famam. [9] Finguntur autem <poetae>
de illo potare fonte, quia poeticis figmentis maxime fama
iuuatur. [10] Notandum est uero, quod Pegasus equus fuit Neptuni.

 Fabula Medusae Gorgonis.  

[1] Medusa Gorgo, cum propter pulchritudinem a pluribus
peteretur, coniugium Neptuni effugere non potuit. [2] Quae
quoniam in templo Mineruae cum eo concubuit, propter religionem
loci, quem inquinauit, crines eius ab eadem in serpentes sunt
mutati, ut quae petita [in] initio a pluribus procis esset,
obiecta deformitate, obuios in fugam uerteret.

 Fabula trium Gratiarum.  

[1] Iuppiter tres filias habuisse legitur cum Iunone, famulas
Veneris; quarum nomina sunt Pasithea, Eugiale, Euprosine. [2] Et
quia blandae sunt et mites, ideo Gratiae uocabantur.

 Fabula Lemniadum et<Hyp>sip[h]yle<s>.  

[1] Lemniades, cum diis omnibus decimas frugum annis singulis
soluerent, solam Venerem praetermittendam esse dixerunt. [2] Quae
irata his odorem immisit hircinum; quas mariti execrantes
deserta Lemno odio coniugum Thrac[i]as petiuerunt eorumque filias
sibi asciuere coniugio. [3] Quod ut Lemniadibus compertum est,
stimulante Venere in omne genus uirile coniurant remeantesque ex
Thracia uiros omnes interemerunt. [4] Inter quas Hy<p>sip[h]yle
patri Thoanti sola subuenit, ut non solum parceret, uerum etiam
fugientem prosequeretur ad litus; tunc Thoanti Liber occurrit
eumque ad insulam Chion prospera nauigatione perdu6xit. [5]
Lennon Argonautae uenerunt, quos Lemniades hospitio suscipientes
cum his concubuerunt; Hy<p>sip[h]yle ex Iasone filios procreauit
Eonium et Thoantem; cum plurimis diebus detenti essent, ab
Hercule obiurgati discesserunt. [6] Lemniades autem postquam
intellexerunt Hy<p>sip[h]ylem patrem suum seruasse, interficere
eam conatae sunt; illa, dum fugit, a praedonibus est capta et
Nemeam deportata et Lycurgo, regionis eius regi, in seruitutem
distracta.

 Fabula Danai et Aegisti.  

[1] Danaus, Beli filius, ex pluribus coniugibus quinquaginta
filias habuit; totidemque frater eius Aegistus filios, qui Danaum
fratrem, ut filias filiis suis in matrimonium copularet,
postulauit. [2] Danaus, responso accepto a diis quod generi[s]
sui manibus interiret, Argos profectus est et primum dicitur
nauim fecisse, a cuius nomine Argo dicta est nauis. [3] Aegistus
mittit filios suos ad persequendum fratrem hisque praecepit ut
aut Danaum occiderent, aut domum non redirent, ut Agenor filio
Cadmo imperauerat. [4] Qui postquam Argos uenerunt, coeperunt
patruum obpugnare; Danaus postquam uidit se non posse resistere,
filias suas eis uxores spopondit. [5] Quae patris iussu in nocte
uiros suos uniuersae interfecerunt, praeter Clytemnestram seu
Hypermestram, quae sola Lynceo uiro suo pepercit. [6] Ob hoc
scelus Danai filiae apud inferos hac dicuntur poena damnatae ut
aquam in dolium pertusum mittant.

 Historia Dardani et origo Troianorum.  

[1] Dardanus et Iasius fratres fuerunt, Electrae — filiae
Atlantis — filii; sed Dardanus de Ioue, Iasius de Coryntho
procreatus est, a cuius nomine mons et oppidum nomen accepit. [2]
Postea Iasium dicitur Dardanus occidisse. [3] Idem Dardanus ab
Italiae regione Tuscia ex responso locum mutans per Thraciam
Samum delatus est, quam Samothraciam nominauit; et hinc ad
Phfygiam deuenit, quam Dardaniam a suo nomine nominauit. [4] Ex
quo natus est Erichthonius, qui in istis locis regnauit. [5] Ex
Erichthonio Tros, qui iustitia et pietate laudabilis fuit; isque,
ut memoriam sui nominis faceret aeternam, Troiam nominauit. [6]
Qui etiam Tros filios habuit Ilum Assaracumque; hicque — maior
natu erat — regnauit atque Troiam de suo nomine Ilium nominauit,
Assaracus a primatu recessit. [7] Ilus Laomedon<tem> filium
habuit, ex Laomedonte primus Priamus natus est; Assaracus Capyn
genuit, ex quo Anchises editus est, Anchisesque Aeneam
procreauit.

 Fabula Laomedontis et Herculis et Hesio<nae>.  

[1] Laomedon rex fuit Troianorum, pater Priami, qui petiit
Neptunum et Apollinem, ut aedificarent urbem Troiam promissa
mercede; quam cum ipsi aedificassent, mentitus est munera. [2]
Vnde indignatus Apollo pestilentiam eis inmisit, Neptunus cetum
maximum. [3] Super quibus dum consuleretur, Apollo respondit
contraria dicens omnes filias eius ceto esse opponendas, qui
totam ciuitatem deuastabat. [4] Tunc superueniens Hercules, dum
Colchos peteret, Hesionam filiam ipsius petiit in coniugio, quam
ille ei promisit, si a ceto posset eam liberare. [5] Hercules,
interfecto ceto, coniugem sibi promissam petiit, sed ille
mentitus est; unde indignatus Hercules Troiae muros destruxit et
Hesionam cuidam socio suo Telamoni dedit. [6] Ex qua natus est
Teucer: nam Aiacem ex alia constat esse natum. [7] Tunc Hercules
Priamum redemptum a sociis in paterno regno locauit.

 Fabula Acestae et Ippotes.  

[1] Laomedon praenotatus rex aedificata sibi a Neptuno et
Apolline urbe Troia dum promissis eos fraudasset, Neptunus iratus
cetos grandes urbi immisit. [2] Pro quibus consultus Apollo
respondit obiciendas nobiles puellas beluae. [3] Quod cum fieret,
timens Ippotes quidam nobilis filiae Acestae — cum Laomedontis
regis filia iam esset, orta seditione, religata — impositam eam
naui misit, quo fors tulisset. [4] Haec ad Siciliam delata, a
Cri<ni>s[i]o fluuio, conuerso in canem uel in ursum, compressa,
Acesten edidit. [5] Qui ex matris nomine Troianis ciuitatem
condidit, quae hodie Acesta nominatur.

 Fabula Teucri.  

[1] Teucer cum Troia spoliata sine fratre esset reuersus, qui se
furore propter arma perdita Achillis interemerat, Salamine pulsus
Sidonem uenit; ex quo Dido cuncta[m] cognouit. [2] Is Teucer,
quod auxilium non dedit fratri suo interfecto — ut quidam uolunt
— apud Troiam et quod ossa eius in patriam non detulerit et
filium eius paruulum secum non adduxerit, credebatur eum
occidisse, ne coheres eius esset. [3] Actus a patre in exilium,
Belum, Phoenicum regem, adiit, qui Cyprum insulam armis
subegerat; ibi Teucer longo bello urbem condidit, quam
Salami<n>am nomine patrìae uocauit.

[4] Hic Teucer cum hostibus Danais fuit; alius est Teucrus, a quo
Troiani Teucri dicuntur, qui post Dardani obitum Troiae muros
extruxit et ampliauit. [5] Aiax autem et Achilles patrueles
fuerunt, quoniam Telamon et Peleus fuerunt fratres, Aeaci filii.

 Fabula Tithoni et Aurorae.  

[1] Tithonus fuit frater Laomedontis, regis Troianorum. [2] Qui
cum adamatus fuisset ab Aurora, petiit ab ea longitudinem uitae;
unde tamdiu uixit, donec prae nimia senectute uersus est in
cicadam. [3] Hic filium suum Memnonem, ex ipsa progenitum, ad
Troiae misit auxilia; {€niger€} autem dictus {€Aethiops€}, quia,
unde prima surgit aurora, dubia lux est. [4] Huius apud Troiam
extincti et sepulti tumulum aues annuo uolatu conuentu officiose
celebrant.

 Fabula Pyrrhi et Heleni.  

[1] Achille, ut in historia legimus, percusso a Paride sagitta in
templo Apollinis Thymbraei, moriens petiit ut euicta Troia ad
eius sepulcrum Polyxena immolaretur; quod filius eius Pyrrhus,
quem ex Deidamia habuit, impleuit. [2] Postmodum in patria, in
numinis Apollinis insultationem, in templo eius Delphico aras
patri constituit et illic ei coepit sacrificare. [3] Hic Pyrrhus
dum ab Oreste, cuius sponsam Hermione<m> rapere uoluerat, occisus
iam exspiraret, praecepit ut Andromache, sua coniux, Heleno
daretur. [4] Quem quidem captiuum a Troia duxerat, sed in multis
ab eodem Heleno fideliter erat praemonitus et cautus redditus,
unde et hoc beneficium ei reddidit.

 Fabula Diomedis.  

[1] Diomedes, qui et Tytides, postquam ira Veneris — a se
uulneratae, dum Aeneam, filium eius, in certamine nube
interposita liberasset ab eius manibus — uxorem apud Argos
turpiter uiuere resciret, noluit reuerti, sed tenuit partes
Apuliae; et edomita omni[s] montis Gargani multitudine in eodem
tractu ciuitates plures condidit. [2] Nam et Beneuentum et
Equumtuticuum ipse condidit et Arpos, quae et Argyrippa dicitur;
ad quam Venulus Argiuus de Tiburte mittitur, non ad Arpinum, quam
constat esse Campaniae. [3] Vnde est illud: {€Praedam Tiburtum
ex agmine raptam portat€}.

 De Diomede et Palladio.  

[1] Diomedes cum multis casibus affligeretur, Palladium, quod
apud ipsum erat, Troianis oraculo iussus est reddere. [2] Quod
cum uellet implere, Aeneam inuenit sacrificantem; qui ne
sacrificii ordinem rumperet, Palladium Nautes accepit. [3] Vnde
Nautorum familia Mineruae sacra seruabat.

 Fabula sociorum Diomedis.  

[1] Diomedis socios constat in aues esse conuersos post ducis sui
interitum, quem extinctum impatienter dolebant. [2] Hae aues
hodieque latine Diomedeae uocantur, Graeci eas herodios dixerunt.
[3] Habitant autem insulam Electridem siue Febram, quae est haud
longe a Calabria in conspectu Tarentinae ciuitatis. [4] Quin
etiam de his auibus dicitur, quod Graecis nauibus laetae
occurrant, Latinas uehementer fugiant, memores originis suae.

 De Euboea insula et Naupl<i>o Palamede.  

[1] Euboea insula est, in qua mons est Capher<e>us, circa quem
Graeci periere naufragio; quia Naupl<i>us, Palamedis pater,
dolens filium suum factione mortuum, cum uideret Graecos
tempestate laborare, montem Caphereum ascendit et elata facula
signum dedit uicini portus. [2] Quare decepti sunt Graeci et
inter asperrimos scopulos naufragium pertulerunt.

 De alia Euboea et Cumis ciuitate.  

Euboea item insula est, de cuius ciuitate Chalcide profecti sunt
ad nouas sedes quaerendas; et haud longe a Bais — qui locus a
socio Vlixis Baio illic sepulto nomen accepit — inuenerunt uacuum
litus, ubi uisa muliere grauida ciuitatem condiderunt; quae res
fecundam ostendebat rem publicam; et eam Cumas uoca<ru>nt, siue a
praegnante, siue ab undis.

 Fabula Meleagri et Oenei.  

[1] Oeneus: pater Tydei et Meleagri, Parthaonis filius, rex
Aetoliae, cuius ciuitas est Calydon no<bi>lissima; hic summam
potestatem regni sui turbauit negligentia sacrorum. [2] Annua
siquidem uota pro imperii fructibus celebrans, numen Dianae
contempsit; propter quam nimia indignatione oppressus est, ut
uideretur omnes placaturus, si illam solam adorasset. [3] Ea
aprum summae magnitudinis regioni inmisit; qui uastator
Calydoniae terrae ab urbe gentis est appellatus. [4] Cuius Oeneus
feritate fractus, edictum tale proposuit, ut dimidiam regni
partem caperet, qui monstrum interemisset. [5] Meleagri uirtus
periculum non expauit; siquidem ipse eius filius undique
iuuentutem collectam ad illam noui generis expeditionem uocauit.
[6] Inter quos Atalante conuenit, Iasi filia, summa uenatrix;
quae in saltibus prima omnium praedictum aprum sagitta percussit.
[7] Postea Meleager uenientem in se feram excepit interemitque;
et gratus aduersus puellam, quae inter uiros successu uirtutis
enituerat, pellem monstri illius cum capite ad laudis illius
testimonium ei dedit. [8] Sed munus, peractum fortitudine,
inuidia prodidit; Plexippus namque <et> Agenor, Meleagri
auunculi, indignati sunt sibi praelatam fuisse uirginem et eam
dono spoliauerunt. [9] Qua contentione fata sibi maturauere: id
indignatus Meleager, consanguinitate calcata, matris suae fratrem
Plexippum occidit sibique matris affectum abstulit. [10]
Alt<hae>a siquidem germanorum ultione saeuit; nam titionem, quem
occultum habuit — qui, cum nasceretur Meleager, in regia subito
sortis eius apparuerat ut [uaticinatum erat quod] iuuenis tamdiu
uiueret quoadusque seruatus esset — [quem] mater ignibus mersit
eumque cum filii vece satis extinxit. [11] Quae postquam admissum
nefas agnouit, laqueo uitam finiuit.

 De Clytemnestra et Oreste filio eius.  

[1] Clytemnestra fuit uxor Agamemnonis, qui cum reuersus esset de
bello Troiano, interfectus est per Aegisthum adulterum. [2] Nam
cum ingressus fuisset domum suam, obtulit ei Clytemnestra uestem
sine capitio; quam cum uellet induere et capitium inuenire non
posset, ab Aegistho adultero occisus est. [3] Quem postea simul
cum matre Orestes interfecit, unde in amentiam uersus est. [4]
Hic namque Orestes, Agamemnonis et Clytemnestrae filius — qui[a]
optimis tragoediis fuit in scaenis celebratus — cum matrem et
Aegisthum occidisset, insaniuit. [5] Qui, socii Pyladis admonitu,
ad euitandas Furias templum Apollinis ingressus, cum uellet
exire, inuaserunt eum Furiae. [6] Hinc est: {€Vltricesque sedent
in limine Dirae€}.

 Fabula Europae et Iouis.  

[1] Europa fuit filia regis Graecorum Agenoris. [2] Quae dum
colligeret flores in pratis secundum consuetudinem puellarum,
Iuppiter in forma<m> speciosi tauri conuersus eam uitiauit hoc
modo. [3] Cum Mercurius iussu patris in Phoenicem transgre<s>sus
esset, ut armenta illius regionis ad litus compelleret, Iuppiter
in taurum conuersus est. [4] Cum se iumentis Agenoris regis
immiscuisset et in amorem sui spatiantes in arena uirgines
coegisset, [ac] paulatim singulis alludens, nouissime Agenoris
filiam — cuius in amorem compulsus auerterat figuram — insidentem
sibi tergo in insulam Cretam detulit ibique concubiti<bu>s eius
fruitus est.

 Fabula Agenoris et Cadmi filii eius.  

[1] Agenor rapta filia Europa fratres eius ad requirendam sororem
misit Cadmum, Cilicem, Phoenicem, ita ut, nisi eam reperissent,
ad se non reuerterentur inperat. [2] Cilix diuersas petiit
regiones, nouissime constituit Ciliciam; nec minus Phoenix a suo
nomine Phoenicem. [3] Cadmus, desperata spe uisendi parentis,
Apollinis oraculum ingreditur sciscitans in quibus partibus orbis
consisteret. [4] Accepta itaque sorte, ut uaccam a grege
secretam, quae lunae signum in latere habe<re>t, ageret et, ubi
fessa procubuisset, ibi urbem statueret; et paren[ti]s praecepto
in eam terram deuenit, quae postea a b[i]oue Beotia dicta est.
[5] Hic cum ad fontem Martis socios aquatum misisset et ipse post
illos uenisset, inuenit eos a dracone consumptos. [6] Quod ut
uidit, serpentem interemit et dentes eius euulsos seuit; ex
quibus multitudo armatorum gignitur, quae inter se domestico
bello confligens concidit ita, ut ex ea multitudine quinque
tantum uiri relinquerentur; qui a Mineruae uoluntate condendae
urbi Thebarum Cadmo socii additi sunt. [7] Quorum nomina sunt
haec: Echion, Idaeus, Chromi[n]us, Pelorus, Hyper[b]e<n>on.

 Fabula Cadmi et Hermionae.  

[1] Cadmus, Agenoris filius, postquam inspectator suarum
calamitatum fuerat in exitu nepotum, perosus Thebarum sedes cum
Hermiona, Veneris et Martis filia, coniuge sua, in Illyricos
sinus profugit. [2] Ibi a diis petita uenia, ut in draconis
speciem conuerteretur — qui initio mali causa fuit —, uota sunt
impleta et in serpentes ambo uersi sunt.

 De monili Hermionae.  

[1] Hermione, quae ex Martis et Veneris adulterio nata est, cum
praedicto Cadmo iungeretur matrimonio, aureum monile Vulcani
accepit dono huiusmodi uenenis infectum, ut necesse esset hoc
aurum gestanti aerumnarum molibus opprimi. [2] Quantis enim
ueneficiis id ipsum monile secundum fabulas infectum fuerit,
Statius euidentissime describit. [3] Ea uero Hermiona et Cadmus,
uir eius, in dracones sunt conuersi; deinde illud accepit Agaue,
quae in furorem uersa filium suum Pentheum trucidauit; deinde
Semele, quae Iunone seducente fulminata est a Ioue; deinde
Iocasta, uxor Laii, quae cum filio suo Oedipo concumbens inde
filios et filias procreauit; postea Argia, Adrasti filia regis,
uxor Polynicis, quae Thebanum bellum fieri persuasit; ultimo
tamen Eriphyla, uxor Amphiarai uatis, accepit, quae maritum ad
bellum ire nolentem prodidit et paene inuitum ire coegit.

 Fabula Eteoclis et Polynicis et Amphiarai.  

[1] Eteocles et Polynices Thebani fratres, regnum partiti, hoc
pepigere foedus, ut unus uno anno regnum haberet et alter
patria[m] exiret, usque dum completo anno regnum postea haberet.
[2] In primo igitur anno Polynices, minor frater, dimittens
regnum et post annum illud repetens, a fratre sibi est negatum.
[3] Proinde exul ad Adrastum, regem Argiuorum, se contulit ibique
sub eo uiriliter militans eius filiam Argiam in coniugem
accepit. [4] Postea uero, cum frater sibi reuerso regnum negaret,
bellum statuit. [5] Vnde fatatum erat quod, si Amphiaraus
sacerdos ad bellum <ueniret>, terra eum glutiente, Polynices
uictor esset. [6] Amphiaraus autem mortem sciens in domo latuit;
quem Eriphyla, uxor sua, accepto monili ab Argia uxore Polynicis,
quod Vulcanus Hermionae priuignae suae fabricauit, eum prodidit.
[7] Postea a Polynice ductus ad bellum, terra deglutiente ad
inferos uiuus cum curru suo deuectus est. [8] Alcmaeon, filius
eius, uolens ulcisci patrem, interfecit matrem, ut Orestes.

 Fabula Apollinis et Sibyllae.  

[1] Sibyllam Apollo pio amore dilexit et ei poscendi quae uellet
arbitrium obtulit. [2] Illa harenam manibus hausit et tam longam
uitam poposcit; cui Apollo id posse fieri respondit, si
Erythraeam in qua habitabat insulam relinqueret et eam numquam
uideret. [3] Profecta igitur Cumas tenuit et illic corporis
uiribus defecta uitam in sola uoce retinuit. [4] Quod cum ciues
eius cognouissent, siue inuidia, siue miseratione commoti —
incertum est —, ei epistolam miserunt creta antiquo more
signatam; qua uisa terra, quia erat de eius insula, in mortem est
soluta. [5] Vnde nonnulli hanc esse dicunt, quae Romana fata
conscripsit, quod incenso templo Apollinis inde Romam allati sunt
libri, unde haec fuerat.

 Fabula Caeni<do>s nec uiri nec femine et Nept<uni>.  

[1] Caenis uirgo fuit, quae a Neptuno pro stupri praemio sexus
mutationem meruit. [2] Fuit etiam inuulnerabilis; qui pugnando
pro Lapithis contra Centauros crebris ictibus fustium paulatim
fixus in terra est. [3] Post mortem tamen in sexum rediit. [4]
Hoc autem dicto ostendit P[er]latonicum illud, uel Aristotelicum,
animas per mete<m>psychosin — id est per mutationem — sexum
plerumque mutare.

 Fabula Tarpeiae.  

[1] Tarpeia sedes dicta est a Tarpeia uirgine. [2] Cum enim
Romulus contra Sabinos bella tractaret et Tarpeio cuidam dedisset
arcem tuendam, filia eius Tarpeia aquatum profecta in hostes
incidit; quam cum hortarentur ad proditionem, illa pro praemio
poposcit ornatura manuum sinist<r>arum, id est armillas. [3]
Facta itaque proditione arcis, hostes ingeniosa morte promissa
soluerunt; nam scuta — id est sinistrarum ornatum — super illam
iacientes, eam luce priuarunt. [4] Quae illic sepulta Tarpeiae
sedi nomen imposuit.

 Fabula Niobe<s> et eius filiorum.  

[1] Niobe: Tantali filia, uxor Amphion<is>, ex Sipylo Lydiae
orta; quae ex Amphione septem filios et septem filias habuit, id
est quattuordecim. [2] Quorum nomina sunt haec: Archemorus,
Antogorus, Tantalus, Phadimus, Sipylus, Xenarcus, Epinitus; item
filiae: Astycratia, Pelopia, Cheloris, Chleodoxe, Ogime, Phegia,
Neaera. [3] Quorum numerositate cum se iactaret Niobe et diceret:
«Si Latona ideo colitur, quia gemino natorum pignore — seu
foedere — uiget, quanto magis ego digna sum ueneratione, quae
quattuordecim filios genui!», ab Apolline et Diana — quae et
Triuia — sagittis ipsa et maritus et omnes filii sunt interfecti.
[4] Vnde Iuuenalis: «Parce, precor, Paean, et tu de<a> pone
sagittas; nil pueri faciunt, ipsam configite matrem! Amphion
clamat, sed Paean contrahit arcum».

 Fabula Acrisii et Dan<a>e<s>.  

[1] Acrisius, rex Argiuorum, filiam nomine Dan<a>e habuit mirae
elegantiae. [2] Ex cuius prole cum se oraculo perire posse
cognouisset, aeneam turrim fecit et filiam suam intra clausit,
crebris excubiis eam custodiri praecipiens. [3] Tunc in aureum
Iuppiter imbrem mutatus cum ea concubuit, per tectum dilapsus in
gremium uirginis; ex quo coitu Perseus dicitur esse natus. [4]
Vnde Terentius: {€Deum clanculum uenisse per impluuium; factum
fucum mulieri[s]€}. [5] Ideo aut<em> in aureum imbrem mutatus
dicitur, quia auro custodes corrupit et sic cum ea concubuit. [6]
Cum pater ipsius eam grauidam esse comperisset, naui imposuit,
ut iret quo fors tulisset. [7] Deorum autem miseratione ad loca
tuta — scilicet ad Italiam — delata inuenta est a piscatore
Perseo et illic enixa puerum Perseum nominauit. [8] Oblata est
autem regi prouinciae illius, qui eam sibi fecit uxorem; cum qua
etiam condidit Ardeam, a quibus Turnum originem uolunt ducere.
[9] Iuppiter Perseum cuidam regi alendum commisit; quod Iuno
dolens nefandis odiis persequi [prae]c<o>epit eum ac regem
instigauit, ut eum aliquo modo perderet; qui misit eum ad diuersa
monstra perimenda, ut Chimaeram et Gorgonem et Medusam.

 Fabula Laodomia<e>.  

[1] Laodomia uxor Protesilai fuit. [2] Quae, cum maritum in bello
Troiano perire cognouisset, optauit ut umbram eius uideret. [3]
Qua re concessa non deserens umbram in amplexibus eius periit.

 Fabula Phyllidis et Demop<hontis>.  

[1] Phyllis regina Thracum fuit. [2] Haec Demophontem, Thesei
filium, regem Atheniensium, redeuntem de Troiano proelio dilexit
et in coniugium suum rogauit; ille ait se prius rem suam
ordinaturum et sic ad eius nuptias reuersurum. [3] Profectus
itaque cum tardaret, Phyllis amoris impatientia et doloris
impulsu, quod se spretam credebat, laqueo uitam finiuit et
conuersa est in arborem amygdalum sine foliis. [4] Postea
reuersus Demophon, cognita re eius amplexus est truncum; qui,
uelut sponsi aduentum sentiret, folia emisit. [5] Vnde et
phyll[er]a sunt dicta a Phyllide, quae antea petala dicebantur.

 Fabula Alconis.  

[1] Alcon fuit Cretensis sagittarius optimus. [2] Cuius filium
cum draco inuasisset, tanta arte sagittam direxit, ut ea currens
in serpentis defigeret se uulnere, nec in filium transisset, unde
laudes meruit.

 Fabula Codri.  

[1] Codrus rex fuit Atheniensium. [2] Qui orto bello inter
Laconas et Athenienses, cum oraculum respondisset illos posse
uincere, quorum dux perisset, habitu humili profectus est ad
hostium uicina tentoria et illi<c> iurgio eos in suam caedem
instigauit et a nullo <cognitus> satisfecit oraculo.

 Fabula Pirithoi et Martis.  

[1] Pirithous, Lapitharum rex, cum uxore<m> duceret, uicinos
populos Centauros etiam sibi cognatos et deos omnes excepto Marte
ad conuiuium uocauit; unde iratum numen inmisit furorem, ut
Centauri et Lapithae in bella uenirent. [2] Vnde Virgilius:
{€Mars gentem immanem perdere uoluit Lapitharum€}. [3] Centauri
autem Ixionis et nubis filii sunt; quae nubes ipsi a Iunone in
sui forma est obposita.

 Fabula Thessalorum et Cent<aurorum>.  

[1] Pelethronium oppidum est Thessaliae, ubi primum domandorum
equorum repertus est usus. [2] Nam cum quidam Thessalus rex,
bubus oestro exagitatis, satellites suos ad eos reuocandos ire
iussisset illique cursu non sufficerent, ascenderunt equos et
eorum uelocitate boues secuti eos stimulis ad tecta reuocarunt.
[3] Sed hi uisi, aut cum irent uelociter, aut cum eorum equi
circa flumen Peneon potarent capitibus inclinatis, locum fabulae
dederunt, ut Centauri esse crederentur.

 Fabula Phoenissae sacerdotis.  

[1] Phoenissa Dryope sacerdos erat Liberi patris. [2] Quae
furti<m> grauida facta, dum taurum immolandum ad aram cornibus
protraxit, oneris oblita, propter nimiam eius lassitudinem infans
coactus excidit de uulua.

 Fabula Sisyphi et Aeginae.  

[1] Sisyphus pro hoc tali poena multatur, quia Aeginam Asopi
filiam Iuppiter amauit eamque custodi<ae> patris clam surripuit
et factum Sisypho confessus est, quod ille humana leuitate patri
quaerenti prodidit; unde saxum sine fine contra montem rotare
dicitur. [2] Aliter: Sisyphus est, qui apud inferos lapidem
grandem uoluit, quia multos ingenti saxo necauit.

 Fabula Arethusae et Alphei.  

[1] Arethusa nympha legitur uenatione expleta se lauare in Alpheo
flumine. [2] Ex quo cum adamata fuisset et libenter fugisset,
deorum miseratione in fontem uersa, secretis meatibus ad Siciliam
fluxit. [3] Quam dicitur Alpheus usque ad Siciliam persequi.

 Fabula Scironis.  

Sciron alto residens saxo transeuntes coegisse fertur, ut sibi
pedes lauarent; quod dum facerent, eos ex improuiso in
praecipitium dedit.

 De Crotopo et Cor<o>ebo.  

[1] Crotopus rex fuit Argiuorum, cuius filiam Apollo uitiauit.
[2] Quod pater indignans filiam interemit, quia Vestae sacerdos
fuit et in uirginitate semper perdurare debuit. [3] In cuius
ultione<m> Apollo horribile monstrum misit, quod Coro<e>bus
iuuenis quidam fortissimus occidit. [4] Et hanc historiam Statius
decentissime scribit. [5] Ipsum enim monstrum Lamia uocabatur.
[6] Lamiae sunt enim fossae camporum proluuiis plenae, uel
uoragines fluminum, unde ipsa ferocissima bestia Lamia dicebatur.

 Fabula Spingis.  

[1] Spinx quoddam monstrum fuerat, quod in scopulo[lo] residens
praetereuntibus problema proposuit et persoluere non ualentes
unguibus et dentibus dilaniauit. [2] Ad quod Oedipus ueniens
problema eius enodauit et ipsum occidit.

 De Athracia mago.  

[1] Athracias: qui fuit <rex> Thessaliae, pater et Hippocatiae,
quam Pirithous duxit uxorem. [2] Qui primus artem magicam apud
Thraciam constituit.

 Fabula Lycormae fluuii.  

[1] Lycormas: quidam fluuius, qui et Thebenus dicitur, iuxta quem
Nessus est interfectus ab Hercule, concubitum faciens cum
Deianira, uxore Herculis. [2] Quae ipsum Herculem quandam tunicam
induit cruore Nessi Centauri perunctam, unde ipse perpessus est
intolerabile incendium corporis.

 Fabula Minois.  

[1] Minos, Cretensis, cui ad gloriam et titulum sola natalium
sufficeret claritas, mentis placiditate meruit, ut illum plus
moribus quam generis auctoritate mir<ar>en<tur> homines. [2] Fuit
enim rex Cretae ita uita clemens ut, quod est mirum, gauderent
eum dominum, quibus imperabat, habuisse. [3] Defunctus deinde,
quantum mansuetudo mereatur, nec fato quidem honore priuatus est;
nam dicitur apud manes de supremo exitu iudicare mortalium. [4]
Veteres enim Graeci, ut impios crudelesque poenas apud inferos
luere, sic bonum quemque adeptum bonae uitae praemia post mortem
esse dixerunt. [5] Quod bonitatis est exemplum, quia Minos se non
ut regem aut tyrannum, sed tamquam unum gessit de plebe; quae
laus summa est.

 De Centhaurica.  

[1] Centaurica, quam Orestes de Scythia transtulit, humano
sanguine placari consueuerat. [2] Cuius cum simulacrum in
Laconiam delatum esset, ne quod piaculum nasceretur intermissione
sollemnis sacrificii, neue crudelitati Graeciae populus
oboediret, inuentum est, <ut> inter se impuberes pueri de
sustinendis uerberibus contenderent ac se in ha<n>c patientia<m>
prouocarent. [3] Et super aram Dianae impositi flagellis
uerberabantur tam diu, donec ex humano corpore sanguis flueret,
qui instar sacrificii esset.

 Fabula Athlante<s> et Meleagri.  

[1] Athlante, I<a>s[a]i regis filia, fugiens cuiusdam concubitus,
in uenando facta est comes Dianae. [2] A Meleagro per uim
compressa puerum edidit, cuius conceptum, quia diu sub
uirginitate celauit, Parthenopaeum uocauit.

 Quare columba dilecta sit Veneri.  

[1] Legimus Cupidinem deum et Venerem causa uoluptatis in quosdam
nitentes descendere campos lascivaque contentione certare, quis
eorum plus florum colligeret. [2] Quare Cupido, uelocitate
aduectus pennarum, magis acquisisse dicitur; sed Peristera,
nympha quaedam, subito accurrens, adiuuando Venerem colligendoque
flores Venerem potentiorem Cupidine fecit. [3] Vnde Cupido deus
indignatus sibi gloriae palma ablata ipsam nympham mutauit in
columbam; quae etiam graece peristera dicitur. [4] Proinde
columba in tutela Veneris esse dicitur.

 Fabula Iouis et Iunonis et Vulcani.  

[1] Iuppiter et Iuno uoluerunt intimare suam diuinitatem et
genuerunt sine coitu: Iuppiter de sua barba Mineruam, Iuno de suo
femore Vulcanum progenuit. [2] Is deformior factus ideoque
praecipitatus est a caelo, sed miseratione Plutonis praepositus
est Cyclopibus, qui faciunt Ioui fulmina; catax tamen permansit.
[3] Cum autem adoleuisset, cum consilio Plutonis fecit sellam
auream, ut potuisset agnoscere parentem; in qua sedens Iuno
risit, unde cognouit suam matrem fore.

 De templo Iunonis.  

[1] Templum Iunonis fuit, in quo mensam Hercules et Diana lectum
habuit. [2] Vbi portabantur pueri, ut de ipsa mensa ederent et
inde acciperent for[it]titudinem; et in lecto Dianae dormirent,
ut omnibus amabiles fierent et illorum generatio succresceret.

 Fabula Stygis et Victoriae.  

[1] Styx palus est quaedam apud <inferos>, de qua legimus hoc:
{€dii cuius iurare timent et fallere numen€}. [2] Quod inter
fabulas ideo est, quia dicitur Victoria, Stygis filia, bello
gigantum Ioui fauisse; pro cuius <rei> remunera<ti>one Iuppiter
tribuit, ut dii iurantes per eius matrem non audeant fallere. [3]
Ratio autem haec est: styx maerorem significat, unde et Styx
dicta est a tristitia; dii autem laeti sunt semper — inde etiam
immortales —; ergo <quia> maerorem non sentiunt, iurant per rem
suae naturae contrariam. [4] In qua Thetis Achillem mersit, eius
mortem timens, eo quod natus mortali patre esset, et totum
praeter plantas impenetrabilem fecit.

 Fabula Antigone<s>.  

[1] Antigone, Laomedontis filia, crinibus decora, formam suam
Iunoni praetulit; quare irata Iuno crines eius in angues mutauit.
[2] Quae dum lauaretur, deorum misera<ti>one in ciconiam uersa
est; ob quam causam meretur ut i<n> a<n>guem infesta narratur.

 Fabula Apollinis et Cassandrae.  

[1] Cum Apollo Cassandram, filiam Priami, adamaret, <rogauit> ut
secum ea conditione coiret, ut illi scientiam diuinandi
concederet. [2] Quae cum sibi promitteret quod uoluit, illi
scientiam diuin[i]andi concessit. [3] Postea Apollo, spe promissi
coitus concessa diuinitate frustratus, fidem uera dicenti[s]
sustulit.

 Fabula Mineruae Graecis iratae.  

[1] Fabula hoc habet propter stuprum Cassandrae (quam Aiax filius
Oilei, unus de ducibus Graecorum, in templo Mineruae uitiauit)
Graecis iratam Mineruam — uel quod ei uictores <per> superbiam
sacrificare noluerunt —; unde eos redeuntes grauissima tempestate
fatigatos per diuersa dispersit. [2] Horatius: {€cum Pallas usto
uertit Tram ab Ilio€}. [3] Re uera autem constat Graecos
tempestate laborasse aequinoctio uernali, quando manubiae
Mineruales — id est fulmina — tempestates grauissimas commouent.
[4] Vt enim Gemini Apollinis et Herculis esse dicuntur, sic
Mineruae Aries esse dinoscitur.

 Fabula Pici et Pomonae.  

[1] Picum amauit Pomona, pomorum dea, et eius uolent[at]is est
sortita coniugium. [2] Postea Circe cum eum amaret et
sperneretur, irata eum in auem picum Martium conuertit; nam
altera est pica. [3] Hoc autem ideo fingitur, quia augur fuit et
domi picum habuit, per quem futura noscebat, quod pontificales
indicant libri. [4] Bene autem supra ei lituum dedit, quod est
augurum proprium.

 <Fabula> Astraei et Aurorae.  

[1] Zephyri uenti sunt, iuxta Graecorum uoluntatem nati ex
Astraeo et Aurora; unde Tytan[t]es duce At[a]lante originem
trahunt. [2] Quos Iuno causa Epaphi, ex Ioue nati, contra Iouem
excitauit arma sustollere; unde uicti poenas dedere adiuuantibus
diis; et Atlanti caeli onus imposuit. [3] Vnde Virgilius:
{€Tantane uos generis tenuit fiducia uestri?€} [4] Hii autem
appellantur diuersis nominibus tam a Graecis quam a nobis: illi
Zephyrum, nos Austrum dicimus; nos Aquilonem, illi Boream uocant;
illi Eurum, nos Africum dicimus. [5] Virgilius: {€dilapsus calor
atque in uentos ulta recessit€}.

 <Fabula> Iouis et Ganymedis.  

[1] Ganymedes, filius Troili, filii Priami, cum prima forma
ceteris Troianis praeferretur et assiduis uenationibus in Ida
silua exerceretur, ab armigero Iouis — scilicet aquila, quae
quondam sibi fulmina deferebat — in caelum raptus est et factus
est pincerna deorum. [2] Quod officium prius occupauerat Hebe,
filia Minois, filii Iouis. [3] Vel aliter: Iuppiter ne infamiam
uirentis — id est masculini — concubitus subiret, uersus in
aquilam ex Ida monte rapuit eum et fecit eum pincernam in caelo.

 Fabula Liriope<s> et Narcissi.  

[1] Liriope nympha ex amne Cephiso procreauit Narcissum, cui
Tiresias omnia prospera pollicitus est, si pulchritudinis suae
nullam habuisset notitiam. [2] Hunc igitur cum Echo diligeret,
n<eque> ullam uiam potiendi inueniret, cura iuuenis, quem
extremis uocibus persequeretur fugientem, extabuit eiusque
corporis reliquiae in lapidem uersae sunt. [3] Quod ei incidit
Iunonis ira, quia garrulitate sua eam saepe est morata, ne
Iuppiter in montibus, dum persequeretur nymphas, deprehendi
posset. [4] Fertur Echo filia Iunonis; et ob deformitatem in
montibus est recondita, ne quid eius praeter uocem inspici
posset, quae tamen post obitum auditur. [5] Narcissum autem
supradictum ob nimiam crudelitatem, quam in Echo exhibebat,
Nemesis — id est fortuna ultrix fastidientium — in amorem sui
pertulit, ut non minori flamma ac illa exureretur. [6] Qui cum
assidua uenatione fatigatus iuxta fontem in opaco procubuisset et
hauriens aquam similitudinem sui conspexisset et diutius ibidem
moraretur, nouissime extabuit ita ut uita priuaretur. [7] Ex
cuius reliquiis flos extitit, quem Naides nymphae flentes casum
fratris Narcissi nomine notarunt.

 Fabula Sirenum et Proserpinae.  

[1] Sirenes, Acheloi fluuii et Melpo<me>nes Musae filiae, cum
Proserpinam raptam requirerent et eam minime inuenissent, a diis
nouissime impetrarunt, ut uersae in uolucres non tantum in
terris, sed etiam in mari requisitam consequi possent. [2]
Nouissime deuenerunt ad petram Martis, quae imminebat proximo
pelago. [3] Harum itaque fatum fuit ut, quamdiu earum uox audita
<non> esset mortalibus, manerent incolumes. [4] Forte Vlixes
monitu Circes, filiae Solis, praeteruectus est; tum se
praecipitauerunt.

 Fabula Latonae et Lyc<i>orum rusticorum.  

[1] Latona, Coei gigantis filia, cum Iunonis ira ob adulterium ex
Ioue conceptos Apollinem et Dianam parere non posset nullaque
errantem eam regio susciperet, nouissime uenit in Lyciam. [2] Et
cum ardore aestiuo sitim sedare uellet, ab his, qui iuncum
legebant secus litus, prohibita est accedere. [3] Quam ob rem ira
accensa, petiit a diis, ut numquam stagno accolae carerent;
auditis precibus Iuppiter agricolas in speciem ranarum conuertit.

 Fabula Medeae et Iasonis et Aesonis et nutricii Liberi patris.  

[1] Iason postquam Medeam in Graeciam duxit et promisso sibi
coniugio copulauit, multis rebus expertus ingenium eius, petit ut
parentem Aesonem in adolescentiam perduceret. [2] At illa nondum
amore deposito, quem in eum habuit, nihil denegando ei, ahenum
constituit; herbarum genera, quarum scientiam habuit, uariis
regionibus quaesita coquens, Aesonem interemptum in tepidis
herbis immiscuit et in pristinum uigorem perduxit.

[3] Liber pater, ut animaduertit Aesonem senectutem remediis
Medeae expulisse, petit ut nutricibus suis ferret auxilium easque
in adolescentium uigorem reduceret. [4] Cuius auctoritate et
auxilio illa compulsa, iisdem remediis, quibus Aesonem, in primam
iuuentutem reduxit, Libero aeternum beneficium dedit.

 Fabula Deucalionis et Pyrrhae.  

[1] Iuppiter propter audaciam Lycaonis ceterorumque mortalium,
qui sceleribus suis etiam deorum potentiam tentabant, orbem
terrarum profusis imbribus inundauit diluuio. [2] Primum autem
diluuium sub Ogyge rege Thebanorum extitit, non sub Saturno;
secundum sub Ioue, quod et Deucalionis dicitur. [3] Et cum duo
mortales pietate ceteros antecessissent, Deucalion, Promethei
filius, ac Pyrrha, eadem soror et uxor, in Parnaso monte
proluuiem imbrium effugerunt. [4] Et sorte moniti Themidis, quae
eo tempore antistes terrae erat, a diis per preces ueniam
acceperunt generandae prolis. [5] Apolline namque consulto in
templo, quod in eodem colle habebatur, respondit oraculum ut in
monte ossa matris suae in terram proicerent. [6] Proinde magna[m]
ambiguitate[m] haerere coeperunt, quae essent ossa matris suae,
tandem recordati sunt quod terra eorum mater esset et petrae ossa
terrae; mox igitur post tergum saxa proiciebant. [7] Quae
Deucalion mittebat, uiri efficiebantur, quae Pyrrha, feminae. [8]
Postea uenit Prometheus et uiuificabat homines illos, fac[i]e
caelesti adhibita.

 Fabula Palicorum deorum.  

[1] Symaethos fluuius est Siciliae haud longe <ab> urbe
Catinensi, circa quem sunt Pali[a]ci dei, quorum talis est
fabula. [2] Aetnam nympham Iuppiter cum uitiasset et fecisset
grauidam, timens Iunonem, secundum quosdam Terrae commendauit
ipsam puellam et illic enixa est, secundum alios postea partum
eius. [3] Cum de terra erupissent duo pueri, Palici sunt dicti,
quasi iterum uenientes. [4] Hi primo humanis hostiis placabantur,
postea quibusdam sacris mitigati sunt et eorum immutata
sacrificia; ideo autem {€ara placabilis€}, quia eorum mitigata
sunt numina.

 Fabula Consi et de circensibus ludis.  

[1] Consus autem deus est consiliorum; qui ideo templum sub tecto
habet, ut ostendat tectum esse debere consilium. [2] Inde est
quod et Fidei panno uelata manu sacrificabatur, quia fides tecta
esse debet. [3] Iste Consus et eques Neptuni dicitur, unde etiam
in eius honorem circenses celebrantur. [4] Circenses autem dicti
uel a circuitu, uel quod ubi nunc metae sunt, olim gladii
ponebantur, quos circuibant, dicti autem circenses ab ensibus,
circa quos currebant.

 Fabula Herculis de Olympiadum ludo.  

[1] Hercules et milites sui pugnauerunt primitus super equos
iuxta Olympum montem; quos uidentes hostes a longe super equos,
crediderunt Centauros esse et stupefacti in fugam uersi sunt. [2]
Et ideo Hercules ibi ludos instituit. [3] Hercules enim, apud
Graecos uirtute sollemniter multimodo <celebratus> cursu pedum
sub uno anhelitu octauam partem miliaris — id est CXXV passus —
percurrebat et iuxta montem Olympum terminum statuit. [4] Vnde et
stadium dictum est a stando ad metam, scilicet cursu peracto —;
et est stadium octaua pars miliarii. [5] Postea ad imitationem
Herculis ludus est institutus: Olympias est dictus. [6] Olympias
dicebatur tempus quattuor annorum, siquidem expletis annis tribus
anno quarto ueniente celebra<ba>tur festiuitas in honorem Iouis
Olympici, id est caelestis. [7] Qui dictus Olympicus ab
Olymp[ic]o monte, ubi colebatur, quem poetae pro caelo ponere
solent; est enim mirae altitudinis. [8] In illa autem festiuitate
omnia genera ludorum certaminumque exercebantur diuersisque
modis ibi currebatur — tam cursu pedum et equis quam curribus —
et termino posito, ad quem currerent, mox retro seu in aliam
partem flectebant.

 Fabula de Thybre.  

[1] Thybris Tuscorum rex fuit, qui iuxta hunc fluuium cecidit et
ei nomen imposuit Thybris. [2] Alii uolunt istum ipsum regem
latrocinatum esse circa huius fluminis ripas et transeuntibus
crebras iniurias intulisse; unde Thybris quasi YBPIC dictus est,
id est ab iniuria. [3] Alii uolunt eos qui de Sicilia uenerunt
Thyb[e]rin dixisse ad similitudinem fossae Syracusanae, quam
fecerunt per iniuriam Afri, item Athenienses, iuxta ciuitatis
murum. [4] Liuius dicit ab Albano rege Tiberino Thybrin dictum;
sed non procedit ideo, quia etiam ante illum <et> Albam Thybris
dictus inuenitur.

 De Gryneo nemore.  

[1] Gryneurn nemus est in finibus Ioniis, Apollini consecratum,
in quo aliquando Calchas et Mopsus de peritia diuin[i]andi
dicuntur habuisse inter se certamen. [2] Et cum de pomorum
cuiusdam arboris contenderent numero, stetit gloria Mopso; cuius
rei dolore Calchas interiit. [3] Hoc Euphorionis continent
carmina, quae Gallus transtulit in sermonem Latinum, unde est
illud in fine Virgilii, ubi Gallus loquitur: {€ibo et Chalcidico
quae sunt mihi condita uersu carmina€}. [4] Nam Chalcis ciuitas
est Eubo<e>ae, de qua fuit Euphorion.

 De Idomeneo rege et eius filio.  

[1] Idomeneus, rex Cretensium, cum post euersam Troiam
reuerteretur, in tempestate deuouit se sacrificaturum de re, quae
ei primum occurrisset. [2] Contigit igitur ut primus filius eius
occureret. [3] Quem <cum>, ut alii dicunt, immolasset, ut alii,
immolare uoluisset, a ciuibus pulsus regno, Sallentinum Calabriae
promunctorium tenuit, iuxta quod condidit ciuitatem {€et
Sallentinos obsedit milite campos€}.

[4] Quinque sunt graecae linguae: Aeolica, Ionica, Dorica,
Attica, communis. [5] Nomina septem collium in Roma: Palatinus,
Quirinalis, Caelius, Viminalis, Esquilinus, Ianicularis,
Auentinus.

 Historia de Croeso rege Lydiae.  

[1] Croesus, rex Lydorum, aliquando a rege Persarum Cyro captus
rogo est suppositus; subito tanta pluuia exorta est, ut ignis
extingueretur et ipse occasionem inueniret fugiendi. [2] Hoc cum
prospere sibi euenisse gl<ori>aretur, opum etiam inmensitate[m]
nimium se iactaret, dictum est ei a Solone, uno de septem
sapientibus, non debere quemquam in diuitiis et prosperitate
gloriari, cum nesciamus quid superuentura pariat dies. [3] Eadem
nocte uidit in somnis, quod Iuppiter aqua eum perfunderet solque
exsting<u>eret. [4] Quod cum filiae suae Phaniae nuntiaret, illa,
ut res se habuit, prudenter resoluit, dicens quod cruci esset
affigendus et aqua perfundendus et a sole siccandus. [5] Quod
postea ita contigit; nam rursus captus a Cyro et crucifixus est.

 Fabula Thamyr<id>is et Musarum.  

[1] Thamyris quidam uates fuisse dicitur. [2] Quem Musae diu
contra se et Apollinem carmine suo contendentem caecasse
feruntur.

 Fabula sororum Meleagri.  

Meleagria: Pleuron ciuitas est, ubi Meleagridae, sorores
Meleagri, illum a fratre Tydeo interfectum intolerabiliter
flentes deorum miseratione in aues, id est in gallinas
rusticanas, uersae narrantur.

 Fabula Iasonidum et Hypsipyle<s> et Phetonei.  

[1] Iasonidae: filii Iasonis et Hypsipyles. [2] Quorum alter
habere maternum nomen fertur, id est Thoas, quia mater eius filia
Thoantis erat, et alter uocabatur a patre nauigaturo Euneus,
quia eu graece dicitur bonus, neus dicitur nauis, euneus quas<i>
bene nauigans.

[3] <P>hetoneus autem, seu Thyoneus, Liberi filius fuit, qui in
Chio insula regnauit, pater Thoantis regis, cuius filia Hypsipyle
coniuratione contra uiros facta, sola patrem seruauit, quem
proauus Liber saluauit.

 Fabula Myrrhae et Adonis.  

[1] Myrrha patrem suum amasse dicitur, cum quo inebriato
concubuit. [2] Cumque eam pater utero plenam rescisset, crimine
cognito eam euaginato gladio coepit persequi; illa in arborem
myrrham uersa est. [3] Quam arborem pater gladio percutiens, Adon
exinde natus est; quem Adonidem Venerem amasse dicunt. [4] Ideo
hoc fingitur, quod myrrha uidelicet arbor generet adonem — quod
graece suauitas dicitur — quia myrrhae gumma suauis est odore;
unde et a Venere amatur, quia hoc genus pigmenti sit ualde
feruidum.

 Fabula Aeneae et Lethaei fluuii.  

[1] Aeneas dum per inferos pergeret, respexit fluuium quendam
loci remotioris, a<d> quem innumera multitudo tendebat animarum.
[2] Interrogauit patrem quis esset fluuius, uel qua ratione ad
eum pergerent animae. [3] Pater ait: «Lethaeus est; pergunt autem
animae, ut potent et obliuionem patiantur, ut incipiant uelle
remeare». [4] Stupefactus Aeneas interrogat: «Dic, pater, et
animae, quae propter praeteritam uitam tot supplicia pertulerunt,
possunt habere uotum reuertendi in corpora? Non est uerisimile
liberatas de corporis carcere ad eius nexum reuerti.» [5]
Suscepta narratione, haec Anchises exsequitur: primo fieri debere
ut redeant, deinde posse, deinde uelle. [6] Quae quoniam obscura
sunt, aliis subdiuisionibus innotescunt. [7] Debere. Cuncta
animalia a Deo originem ducunt, quae quia nasci cernimus,
reuertuntur procul dubio; nam unde cuncta procreantur? [8] Deinde
posse sic probat. Quia immortales sunt animae et sunt quae
possunt reuerti. [9] Tertium est utrum uelint. Quod dicit fieri
per Lethaeum fluuium. [10] Et hoc est quod dicturus est, sed
incidentes quaestiones faciunt obscuritatem. [11] Sane de hoc
fluuio quaeritur a prudentioribus, utrum de illis nouem sit qui
ambiunt infernum, aut praeter nouem; et datur intelligi quod ab
illis nouem separatus sit. [12] Namque uolunt eum esse imaginem
senectutis; nam animae nostrae uigent et alacres sunt et plenae
memoria a pueritia usque ad senectam; postea in nimia senectute
omnis memoria labitur, qua lapsa mors interuenit et animae in
aliud corpus reuertuntur. [13] Vnde fingunt poetae animas [in]
Lethaeo hausto in corpus redire; ergo Lethaeus est obliuio, morti
semper uicina. [14] Si anima est aeterna et summi spiritus pars,
qua ratione in corpore non totum uidet, nec est tantae
prudentiae tantaeque uiuacitatis, ut omnia possit agnoscere? [15]
Immo quia coepit in corpus descendere, potat stultitiam et
obliuionem, unde non potest implere uim numinis sui post naturae
suae obliuionem.

 Item de fuga Aeneae.  

[1] Aeneas, Veneris et Anchisae filius, in euersione Troiae deos
p[r]enates et patrem et filium Ascanium ex incendio rapuit et cum
his in Idam montem uenit; ibique uiginti nauibus fabricatis,
responsis deorum monitus, mare ingressus est et ad Thraciam
uenit; ibique condidit ciuitatem, quam Aenum — id est de suo
nomine — uocauit. [2] Inde auspiciis deorum commonitus ad Delon
insulam nauigauit; ibique rex Anius —idem et sacerdos Apollinis —
erat. [3] Exhinc profectus per Cycladas insulas, uenit ad Cretam
insulam, in qua Pergamum ciuitatem condidit; et hortatu deorum
admonitus in Italiam perrexit. [4] Stropha[li]das et multas
praeterea Graeciae insulas praeteriens, ad Helenum in Achaiam
uenit; cuius uaticinatione monitus, ad litus Italiae, quod non
longe uidebat, deuenit et per eas Italiae oras nauigans, quas
Graeci inter Italiam et Siciliam uocant, cum magno labore ad
Cyclopas uenit. [5] Et cum Trephani portum peruenisset ibique
patrem senem amisisset, per Africam peruenit iterum ad Siciliam
ibique Acestam condidit urbem. [6] Deinde Italiam nauigans, non
longe a Campania Euboicis litoribus allapsus, Cumanam consuluit
Sibyllam, cum qua ad infernum descendit, ut cuncta cognosceret.
[7] Et deinde Circaeam insulam praeteruectus, tandem ad Italiam
uenit, ostium Tiberis intrans, ibique pro pace satis agens petiit
et amicitiae Euandri iunctus est et auxilio Tuscorum additus
est. [8] Sed <a> Turno, filio Glauci et Veniliae, reginae
Rutulorum, bello excepto et eo interfecto duxit eius sponsam
Lauiniam, Latini regis filiam; de cuius nomine oppidum Lauinium
condidit ibique ternis annis regnauit. [9] Mox cum apud Numicum
fluuium deambulans nusquam comparuisset, in caelum translatus
dicitur.

[10] Item aliter. [11] Idem Aeneas, ut Cato dicit, postquam
Lauiniam, Latini regis filiam, accepit uxorem uiuente marito
Turno, idem Turnus iratus tam in Latinum quam in Aeneam bella
suscepit, a Mezentio impetratis auxiliis; in quorum primo bello
periit Latinus, in secundo pariter <Turnus> et Aeneas. [12]
Postea Mezentium interemit Ascanius et Laurolauinium tenuit. [13]
Cuius Lauinia timens insidias, grauida confugit in siluas et
latuit in casa pastoris Tyri — ad quam alludens {€Tyrus pater€}:
recepit eam et fouit —; et illic enixa est Siluium. [14] Sed cum
Ascanius flagraret inuidia, euocauit nouercam et ei concessit
Laurolauinium; sibi uero Albam constituit. [15] Qui quoniarn sine
liberis periit, Silu<i>o, qui et ipse Ascanius dictus est, suum
reliquit imperium.

 <Fabula Rhesi>.  

[1] Rhesus rex Thraciae fuit; qui cum ad Troiae uenisset auxilia
clausisque portis tentoria locasset in litore, Dolone prodente,
qui missus fuerat speculator, a Diomede et Vlixe est interfectus,
qui et ipsi speculatum uenerant. [2] Abducti sunt equi, quibus
pendebant fata Troiana.

 LIBER TERTIVS  

 De genealogia deorum et heroum.  

[1] Ophion, uel secundum philosophos, Oceanus, qui et Nereus, de
maiore Thetide genuit Caelium. [2] Caelius genuit Saturnum,
Phorcum et Rheam. [3] Phorcus genuit Stenn[i]onem, Euryalen et
Medusam, quae est Gorgona. [4] Saturnus de Rhea genuit Iouem et
Iunonem et Neptunum et Plutonem.

[5] Atlas de Pleione genuit Steropem Maiam et Electram et alias
quattuor. [6] Iuppiter de Electra genuit Dardanum et Teucrum. [7]
Dardanus Ilum et Assaracum. [8] Ilus Laomedonta et Ganymedem.
[9] Laomedon[ta] genuit Anchisem, Tithonum, Antenorem, Antigonem,
quae uersa est in ciconiam, Hesionam et Priamum. [10] Priamus de
Hecuba, filia Dymantis, regis Thebarum, genuit Troilum et
Helenum, Polydamanta, Deiphobum, Cassandram, Paridem, Hectorem;
qui de Andromache genuit Astyanacta.

[11] Anchises de Venere genuit Aeneam. [12] Aeneas de Creusa
Iulum, qui et Ascanius, † quem interfecit. [13] Ipse, post
ueniens in Italiam, de Lauinia, filia Latini, desponsata Turno,
genuit Siluium Aeneam. [14] Siluius Latinum. [15] Latinus Epytum,
Ca[m]py<m> et Capetum. [16] Capetus Remulum et Acrota<m>. [17]
Acrota Auentinum. [18] Auentinus P<a>latinum. [19] Palatinus
Amulium et Numitorem. [20] Amulius genuit Iliam abbatissam. [21]
Cum qua Mars concubuit et genuit Romulum et Remum. [22] Romuli
uxor Hersilia, de cuius stirpe fuit Iulius.

[23] Item Iuppiter concubuit cum una de quattuor filiabus
Atlantis, quarum nomina non leguntur, genuitque ex ea Tantalum.
[24] Tantalus de Sterope genuit Niobe<m> et Pelopem. [25] Pelops
de Hippodamia, filia Oenomai, que<m> uicit curuli certamine
auxilio Myrtili, genuit Atreum et Thyestem. [26] Atreus
Agamemnonem et Menelaum. [27] Menelaus de Helena Hermionem. [28]
Agamemnon de Clytemnestra Orestem et Iphigeniam.

[29] Maior Thetis, uxor Oceani, genuit Thetidem, matrem Achillis,
et Clymenem. [30] Clymene[n] fuit uxor Solis et genuit
Phaethonta. [31] Item genuit Aethram. [32] Aethra Theseum.

[33] Neptunus genuit Aegeum. [34] Aegeus Theseum. [35] Theseus de
Hippolyta, regina Amazonum, concepit Hippolytum. [36] Idem
genuit Demophonta.

[37] Item <Iuppiter> concubuit cum Alcmena, uxore Amphitr<y>onis,
et genuit Herculem. [38] Hercules de Deidamia Hyllum.

[39] Item Agenor genuit Cadmum, Europam, Cilicem, Phoenicem. [40]
Cadmus accepit Hermionem, filiam Veneris, uxoris Vulcani et
Martis, de qua genuit Agauem, Semelem, Autonoem et Inonem. [41]
Agaue genuit P[h]entheum. [42] Semele Bacchum. [43] Autonoe[m]
Actaeona. [44] Ino, uxor Athamantis — post Nephelem, <quae>
genuit Phrixum et Hellen — genuit Learchum et Melicertam. [45]
Cadmo successit Lycus, cuius erat uxor Antiopa, Nyctei filia, cum
qua <Iuppiter> concubuit in carcere in specie satyri <et> genuit
Zethum et Amphionem. [46] Qui successit Ly[n]co et accepit
Nioben, de qua genuit septem filios et totidem filias.

[47] Item Laius de Iocasta genuit Oedipum. [48] <O>edipus de
Iocasta genuit Eteoclem et Polynicem, Ismenem et Antigonem.

[49] Item Adrastus genuit Argiam et Deip[h]yle<n>.

[50] Item Mars genuit Parthaonem. [51] Parthaon genuit Oeneum.
[52] Thestius genuit Althaeam, Toxeum et P[h]lexippum. [53]
Oeneus de Althaea genuit Meleagrum et Tydeum, Gorgen et
Deianiram. [54] Meleager genuit Part<hen>opaeum. [55] Tydeus
Tytidem, qui fuit dux in Troiano bello.

[56] Item Iuppiter de Latona, filia Coei, genuit Apollinem et
Dianam. [57] Secundum quosdam Coeus fuit filius Titani, qui,
concumbens cum Terra, genuit duodecim filios, qui insurrexere
contra deos; Apollo uero et Diana, quia non consenserunt
iniquitati eorum, caelestem meruere scandere currum. [58] Item
Iuppiter concubuit cum Maia et genuit Mercurium.

[59] Vulcanus de semine, seu femore, Iunonis. [60] Pallas, quae
et Minerua, de cerebro Iouis. [61] Heben genuit Iuno de Ioue,
secundum quosdam de lactuca.

[62] Item Venus de spuma testiculorum Saturni, a Ioue de regno
expulsi.

[63] <I>tem Iuppiter concubuit cum Dan<a>e, filia Acrisii, et
genuit ex ea Perseum.

[64] Item concubuit cum Leda, uxore Tyndari, in specie cygni;
inde duo oua nata sunt, ex quorum altero Castor et Pollux, ex
alio Clytemnestra et Helena natae sunt.

[65] Item Lycurgus genuit Phyllidem et Archemorum.

[66] <I>tem Oeta de Hypsea genuit Chalciopen et Medeam et
Absyrtum; unde: {€non Hypsea pare<n>s Chalciopeque soror€}.

[67] Item Admetus de Alcesta genuit Nysam et Sthenoboeam; pro
Nysa seruiuit ei Apollo septem annis. [68] Sthenoboeam accepit
Proetus in uxorem.

[69] Item Apollo de Coronide genuit Aesculapium.

[70] Item secundum quosdam Apollo concubuit cum Ethea et genuit
Circen. [71] Idem genuit Pasiph<a>en.

[72] Item Iuppiter concubuit cum Europa, filia Agenoris,
genuitque ex ea Minoa. [73] Pasiph<a>e de Tauro genuit
Minotaurum. [74] Minos de Pasiph<a>e Phaedram, A[d]riadnem et
Androgeum. [75] A[d]riadnem, in insula a Theseo relictam, accepit
Bacchus genuitque ex ea Thoanta. [76] Thoas genuit Hypsipylen,
quae habitabat in Lemno insula.

[77] Item La[c]ertes genuit Vlixem. [78] Vlixes de Penelope
genuit Telemachum.

[79] Item Nauplius genuit Palamedem.

[80] Item Teucontus genuit Telephum. [81] Antenor genuit
Artilocum et Acamanta.

[82] Phoebus genuit Miletum. [83] Miletus de Cyane, filia
Maeandri, genuit Caunum et Byblidem.

[84] Erechtheus, rex Athenarum, qui successit Pandion<i>, patri
[uxor] Philomelae <et> Prognes, uxoris Terei et matris Ity<o>s,
genuit Procrin et Orithyiam. [85] Procrin habuit Cephalus, qui
fuit de stirpe Aeoli. [86] Orithyiam rapuit Boreas et genuit ex
ea Zetum et Calain.

 Fabula de duplici nomine et casu Phlegyae.  

[1] Phlegyae secundum Euphorionem populi insulani fuerunt satis
in deos impii et sacrilegi; unde iratus Neptunus percussit
tridenti eam panem insulae, quam Phlegyae tenebant, et eos
obruit.

[2] P<h>legyas autem, Ixionis pater, habuit filiam Coronidem,
quam Apollo uitiauit, unde suscepit Aesculapium. [3] Quod pater
dolens incendit templum Apollinis et eius sagittis est ad inferos
trusus. [4] Vnde Statius: {€P<h>legyam subter caua saxa iacentem
aeterno premit accubitu€}.

[5] «Discite iustitiam!»: uel nunc in poenis locati.

 Historia de Laconum filiis incertis parentibus natis.  

[1] Lacones, diu bello attriti ab Atheniensibus et inopiam
timentes uirorum, praeceperunt ut uirgines cum quibuscumque
concumberent. [2] Quo facto, dum post uictoriam iuuenes
parentibus nati incertis erubescerent originem suam — nam et
Partheniatae appellabantur —, duce Phalantho, octauo ab Hercule,
nauigiis uenerunt ad oppidum Calabriae, quod Taras, Neptuni
filius, condiderat, et id auctum habitauerunt.

 Fabula Iouis et Thetidis et Achillis.  

[1] Cum Iuppiter Thetidem ducere uellet, fata prohibuerunt, eo
quod proles, quae nasceretur, Iouem pelleret regno, sicut ipse
Saturnum expulerat. [2] Thetis dea Peleo mortali homini nupsit;
ex quo genuit Achillem. [3] De cuius morte timens a Neptuno
frustra consolatur.

 De nuptiis Pelei et Thetidis.  

[1] <P>eleus, Aeaci uel Acei filius, [cum] Thetidem, Nerei et
Doridis nimphae filiam, in matrimonium accepit omnibus diis ad
nuptias inuitatis praeter Discordiam. [2] Quae irata malum aureum
in conuiuium iecit, inscriptum «pulcherrimae deae donum»; quo
collecto inter Iunonem et Mineruam et Venerem certamen est ortum,
quae Iouem iudicem petierunt. [3] Ille, ne uxorem aut filias
offenderet, ad Paridem Alexandrum, filium Priami et Hecubae — qui
numquam dicebatur personam accepisse in iudicio — in Ida, monte
Phrygiae, pecora pascentem eas misit. [4] Cui cum Iuno regnum
Asiae, Minerua omnium artium scientiam, Venus quamcumque uellet
mulierem promitterent, Venerem illo malo dignissimam <iudicauit>.
[5] Quo facto Iuno et Minerua Troianis dicuntur iratae, spretae
iniuria formae.

 Fabula de Achille et Agamemnone et mortis Hectoris.  

[1] Achilles, Thetidis et Pelei filius, cum quinquaginta nauibus
de Larissa ciuitate Agamemnoni et Menelao Atridis auxilium
aduersus Troianos tulit. [2] Et cum plerasque per indutias
Agamemnon cum exercitu suo armis loca obsederat, Achilles
finitimas urbes cum suis Myrmidonibus expugnauit, inter quas
Thebas et Larnesum, et pulcherrimas duas Pressidem et Gressidam
adiungit sibi. [3] Interea pestilentia Graecorum exercitum
inuasit; et m<onitis> Calchantis Agamemnon uictus Gressidam patri
Heresi, sacerdoti Apollinis, reddidit dicens Achillem id facere
debere. [4] Ac propter hoc inter eos <lis fuit> usque quo in
caedem mutuam uterque exarsit exercitus, ut uix Minerua eorum
contentionem sedaret.

[5] Post hoc Achilles Troianis feliciter pugnantibus aliquandiu
non repugnauit. [6] Ad extremum, uero, cum Hector uictis Graecis
etiam naues eorum incenderet et in ipsis castris pugnaret,
Patroclus, armiger Achillis, cum armis eius procedens ad pugnam,
ab Hectore occisus est armis ablatis. [7] Quo dolore ille
incitatus cum uellet pugnare et arma non haberet, a matre Thetide
Vulcani arma accepit. [8] Quibus indutus cum se pugnae
restituisset et plurimos Troianos occidisset, cum ipso Hectore
singulari certamine congressus est. [9] Quem occisum spoliauit
armis eiusque corpus currui subligatum circumferri fecit; quod
Priamus auro compensatum ad humandum redemit, inermis egressus.

 De Troili casu.  

[1] Troilu<s>, Priami et Hecubae filius, cum equos extra muros
exerceret, ab Achille per insidias uulneratur; exanimis in urbem
equis religatu<s refertu>r. [2] Cui dictum erat quod, si ad annos
uiginti peruenisset, Troia euerti non potuisset.

 De uictoria Hectoris et fuga Palamedis.  

[1] Achilles noluit expugnare Troiam, quia corruptus erat a
Priamo rege promittente sibi filiam suam Polyxenam dare in
coniugium. [2] Alio die uenit Diomedes, filius Tydei, et rogauit
eum ut in aciem transisset; Achilles autem negabat. [3] Palamedes
autem rogauit eum ut currum atque equos suos et habitum suum
donaret sibi; Achilles autem donauit. [4] Postquam acies directa
fuit ab Hectore, ipse Hector abstulit habitum, currum et equos;
inde dicit poeta {€indutus exuuias€}.

 Historia de Priami filio occiso a patre.  

[1] Priamus ex Arisba filium uatem suscepit; qui cum dixisset
quadam nocte nasci puerum, per quem Troia posset euerti, contigit
ut simul parerent et Thymo<e>tae uxor et Hecuba, quae Priami
legitima erat. [2] Sed Priamus Thymo<e>tae filium uxoremque
iussit occidere.

 De morte Priami uaria opinio.  

[1] De morte Priami uarie lectum est. [2] Alii dicunt, quod a
Pyrrho in domo quidem sua captus est; sed ad tumulum Achillis
tractus occisusque est iuxta Sigeum promunctorium — nam in
<Rhoeteo Aiax> sepultus est —; tunc eius caput conto fixum
circumtulit. [3] Alii uero dicunt, quod iuxta Hercei Iouis aram
extinctus est; unde Lucanus: {€Herceas — monstrator ait — non
respicis aras?€} [4] Et hanc opinionem plene Virgilius sequitur;
licet etiam illam praescriptam praelibet.

 Fabula Didonis et historia <S>aturni.  

[1] Dido, Metonis filia, quem Virgilius Belum nominat, interfecto
Acerbo, coniuge suo, quem Virgilius Sychaeum nominat, a
Pygmalione, rege fratreque suo, per fugam elapsa naues ascendit
cum magno pondere auri et <ad> Africae litora peruenit. [2] Ibi
ab Iarba rege Maurorum tantum soli emit, quantum corio bouis
posset metiri uel occupare, et fraude urbem uindicauit. [3] Nam
corium in tenuissimas corrigias sectum tetendit occupauitque
stadia uiginti duo. [4] Ob factum Byssam, postea Carthaginem,
uocauit.

[5] <S>aturnus, amissa possessione caeli, cum per totum orbem
profugus erraret Iunone sociata, [et] ne longo taedio lassaret
uiae, eam nymphis Africae commendauit alendam. [6] Ergo
Carthaginem magnam Iuno semper <esse uoluit et arma currumque>
ibi habuit.

 Item de Didone et condita Carthagine.  

[1] Dido cum pertransiret quandam insulam Iunonis, illic accepit
oraculum et sacerdotem eius secum abstulit, cum ei parum crederet
promittenti sedes Carthaginis. [2] Quo cum uenisset, sacerdos
elegit locum faciendae urbi; quo effosso, inuentum est caput
bouis. [3] Quod cum displicuisset, quia bos semper subiugatur,
alio loco effosso caput equi inuentum est; et placuit, quia hoc
animal, licet subiugetur, bellicosum tamen est et uincit et
plerumque concordat. [4] Illic ergo Iunoni templa fecerunt; unde
et bellicosa est Carthago per equi omen et fertilis per bouis.

 De Anchise et Venere.  

[1] Sciendum Anchisen pastorem fuisse et cum eo amato Venerem
concubuisse, unde Aeneas circa Simoin, fluuium Troiae, natus est;
deae enim uel nymphae enituntur circa fluuios uel nemora. [2]
Quod cum iactaret Anchises, afflatus est fulmine oculoque
priuatus. [3] Monoculus enim erat.

 Historia Dionysii tyranni.  

[1] Dionysius quidam tyrannus Siciliam totam fraude et dolo
inuasit et spoliauit penitus, adeo ut etiam simulacra et templa
deorum deuastaret. [2] Barba<m> etiam barbati Iouis abstulit et
simulacrum eius uestibus pretiosissimis indutum spoliauit suisque
induit, dicens non debere numen in tam rigidis uestibus frigere.
[3] Quadam autem die amicorum suorum que<m>dam interrogauit,
dicens si esset felix; qui ait: «Quidni?». [4] Ille iussit illum
residere in solio suo indutum uestibus regiis et tenentem
sceptrum illius ac deinde gladium acutissimum, tenuissimo filo
ligatum, super uerticem eius suspendi et interrogauit eum, si
uideretur sibi esse beatus. [5] Qui respondit nullo modo se esse
beatum, qui aestimaret se casu gladii cito moriturum. [6] Cui
Dionysius: «Qualem tu — induit — nunc habes timorem, talem ego
assidue patior!».

 Historia Reguli consulis Romanorum.  

[1] Regulus consul Romanorum fuit, qui multos Afrorum bello cepit
ac uinculis tradidit. [2] Hic aliquando contra eos bellum agens
captus est et uinculis mancipatus; quem Romani non parui
pendentes dederunt obsides eumque a uinculis soluerunt. [3] Cum
uenisset in senatum uxorque cum filiis eum osculari uellent,
respondit non debere captiuum a nobili persona osculari. [4]
Deinde cum pretio illum redimere uoluissent, summopere
interdixit, dicens se nullo modo rei militari digne posse
inseruire. [5] Sicque, ut Orosius dicit, redditus est propria
uoluntate hostibus et in uincula coniectus excisis palpebris
oculorum insomnis periit.

 Historia de uictoria Torquati et parricidio.  

[1] Lucius Manlius Torquatus Gallum quendam singulari certamine
superauit et eius sibi torquem inposuit, unde nomen accepit. [2]
Hic ad urbem pergens, praecepit filio ut tantum castra tueretur;
ille nacta occasione bellum aggressus uictoriam consecutus est.
[3] Reuersus postea pater laudauit fortunam populi Romani, sed
filium, ut dicit Liuius, fustuario necauit propter
inoboedientiam. [4] Ergo {€saeuum securi€}, saeuum iure
occidendi, non ferri genere; nam securi non animaduertit in
filium.

 Historia de Camilli uictoria.  

[1] Brenno duce Galli apud Alliam fluuium deletis legionibus
subuerterunt urbem Romam absque Capitolio, pro quo immensam
pecuniam acceperunt. [2] Tunc Camillus absens dictator est
factus, cum esset apud Ardeam in exilio propter Veientanam
praedam non aequo iure diuisam, et Gallos iam abeuntes secutus
est. [3] Quibus interemptis aurum recepit et signa, quod cum
illic appendisset, ciuitati nomen dedit; nam Pinsaurum dicitur,
quod illic aurum pensatum est. [4] Post hoc tamen factum rediit
in exilium, unde rogatus reuersus est.

 De septem ciuilibus bellis Romanis.  

[1] A Caesare consuetudinem fecit populus Romanus bellorum
ciuilium; septies enim gesta sunt. [2] Ter a Caesare: primo
contra Pompeium in Thessalia; secundo contra eius filium Magnum
in Hispania; item contra Iubam et Catonem in Africa. [3] Mortuo
Caesare ab Augusto Octauiano contra Cass<i>um et Brutum in
Philippis ciuitate Thessaliae; et item contra Lucium Antonium in
Perusia Tusciae ciuitate; sexto con<tra> Sextum Pompeium in
Sicilia; septimo contra Marcum Antonium et Cleopatram in Epiro.

 Historia de Atilii fortuna.  

[1] Atilius quidam senator fuit, qui cum agrum suum coleret
euocatus propter uirtutem meruit dictaturam; Serranus autem a
serendo dictus est. [2] Hic etiam Quintius Cincinnatus est
appellatus. [3] Denique idem caesis hostibus uictor effectus
subactos hostes primus prae se egit.

 De trecentis Fabiis occisis et uno superstite.  

[1] Trecenti et sex fuerunt de una familia Fabiorum, qui cum
coniurati cum seruis et clientibus suis contra Vihientes
dimicarent, insidiis apud Cremeram fluuium interempti sunt. [2]
Vnus tantum superstes fuit Fabius Maximus, qui propter teneram
adhuc pueritiam in ciuitate remanserat. [3] Hic postea cum
Hannibalis inpetum ferre non posset, mora eum elusit et ad
Campaniam traxit, ubi deliciis eius uirtus obtorpuit. [4] Ille
est, de quo ait Ennius: {€unus qui nobis cunctando restituit
rem€}. [5] Sciens enim Virgilius quasi pro exemplo hunc uersum
posuit.

 De Marcelli uictoria.  

[1] Marcellus Gallos et Poenos equestri certamine superauit. [2]
Viridomorum etiam Gallorum ducem manu propria interemit et opima
retulit spolia, quae dux detraxerat duci, sicut Cossus Larti
Tolumnio.

 De laudibus et morte alterius Marcelli.  

[1] Tria secundum carmina Virgilii in iuuentute spectantur:
pulchritudo, aetas, uirtus. [2] Significat autem Virgilius
Marcellum, filium Octauiae sororis Augusti, quem sibi Augustus
adoptauit. [3] Hic sexto decimo anno incidit <in> ualetudinem et
periit octauo decimo in Baiano et cum aedilitatem gereret. [4]
Huius mortem uehementer ciuitas doluit; nam et affabilis fuit et
Augusti filius. [5] Ad funeris huius honorem Augustus sescentos
electos ire intra ciuitatem iussit — hoc enim apud maiores
gloriosum fuerat et dabatur pro qualitate fortunae; nam Sylla sex
milia habuit —; igitur cum ingenti pompa allatus et in Campo
Martio est sepultus. [6] Ergo in Augusti adulationem quasi
epitaphium dicit Virgilius.

 De deo Fatuo et dea Fatua.  

[1] Quidam deus Fatuus; huius uxor Fatua; idem Faunus et eadem
Fauna. [2] Dicti sunt autem Faunus et Fauna a uaticinando, unde
et fatuos dicimus inconsiderate loquentes.

 <De portis somniorum>.  

[1] Physiologia uero hoc habet, quod per portam corneam oculi
significantur, qui et cornei sunt coloris et duriores ceteris
membris; nam frigus non sentiunt. [2] Per eburneam uero portam os
designatur a dentibus; unde et Aeneas per eburneam emittitur
portam. [3] Vel dicitur eburnea quasi ornatior porta, id est ea
quae supra fortunam sunt.

 Fabula Endymionis et Lunae.  

[1] Endymion pastor amasse dicitur Lunam seu Dianam; qui spretus
pauit pecora candidissima et sic eam in suos illexit amplexus;
cuius rei misticam quandam uolunt rationem. [2] Duplo quippe modo
amasse dicitur Lunam. [3] Seu quod primus hominum cursum lunae
inuenerit, unde et triginta annis dormisse dicitur, quia nihil
aliud in uita sua nisi huic repertioni studuit. [4] Siue quod
nocturni roris humor, quem tam siderum quam ipsius lunae uapores
a<ni>mandis herbarum sucis insudant, pastoralibus prosi[n]t
successibus.

 Fabula Berecynthiae et Attin<is>.  

[1] Berecynthia, Mater Deorum, Attin puerum formosissimum amasse
dicitur, quem zelo succensa castrando semimasculum fecit. [2]
Berecynthiam dici uoluerunt quasi montium dominam; ideo Matrem
Deorum, quod deos pro superbia nuncupari uoluerunt. [3] Et inde
Matrem Deum in modum potentiae ponunt, unde Cibele dicitur quasi
cid[b]os bebeon, id est gloriae firmitas. [4] Ergo potentiae
gloria semper et amore torretur et liuore torquetur citoque
abscidit quod diligit, dum tamen amputet illud quod odit.

 Fabula Psyche<s> et Cupidinis.  

[1] Apuleius in libris metamorphoseon scribit in quadam ciuitate
regem et reginam habuisse tres filias: duas natu maiores
temperata specie fuisse, iuniorem uero, Psyche nomine, tam mirae
extitisse elegantiae, ut crederetur Venus esse terrestris. [2]
Denique duabus maioribus in coniugium a ui<r>is adscitis, illam
ueluti deam non quisquam amare ausus erat, sed uenerari atque
hostiis eam sibimet deplacare intendebant. [3] Venus ergo
succensa inuidia Cupidinem petit, ut in contumacem formam
seueriter uindicet; ille ad matris ultionem aduentans uisam
puellam adamauit, et ipse se suo telo percussit. [4] Itaque
Apollinis denuntiatione iubetur puella in montis cacumine sola
dimitti et pennato serpenti sponsa destinari. [5] Perfecto igitur
choragio — id est uirginali funere — puella, per montis decliuia
Zephyri flantis leni uectura delapsa, in quandam domum auream
rapitur et pretiosam, ibique, uocibus sibi tantummodo
seruientibus, ignoto utebatur coniugio. [6] Nam nocte adueniens
maritus, Veneris proeliis obscure peractis, ut inuise uespertinus
aduenerat, ita crepuscolo incognitus etiam discedebat. [7] Sed
ad huius mortem deflendam sorores adueniunt montisque conscenso
cacumine germanam lugubri uoce flagitabant. [8] Et quamuis ille
coniux lucifuga sororios ei comminando uetaret aspectus, tamen
consanguineae caritatis inuincibilis ardor euicit ac Zephyri
flantis aura uectitante ad semet sororios perducit affectus. [9]
Quarum uenenosis consiliis de mariti forma quaerenda
<consentiens>, curiositatem, suae salutis nouercam, arripuit;
denique credens sororibus se marito serpenti coniunctam, uelut
bestiam interfectura nouaculam sub puluinari abscondit
lucernamque modio contegit. [10] Cumque altum soporem maritus
extenderet, illa ferro armata lucernaque eruta, Cupidine cognito,
dum immodesto amoris torretur affectu, scintillantis olei
ebullitione maritum succendit; fugiensque Cupido multa super
curiositate puellae increpitans, domo extorrem ac profugam
dereliquit. [11] Tandem multis iactatam Veneris persecutionibus,
postea Ioue petente in coniugium accepit.

 Fabula Perdiccae.  

[1] Perdiccas fuit uenator ferarum; qui propriae matris amore
correptus, dum utrumque et immodesta libidine ferueret et
uerecundia uim noui facinoris reluctaretur, consumptus atque ad
extremam tabem deductus esse dicitur. [2] Primus hic etiam serram
inuenit iuxta Virgilium. [3] Veritas sic se habet: cum esset
uenator et ei ferinae caedis cruenta uastatio et solitudinum
uagabunda currilitas displiceret, magis etiam perpendens
contirones suos — id est Actaeonem, Adonem, Hippolytum —
miserandae necis functos interitu, uenationem execrans
agriculturam affectatus est. [4] Ob quam rem matrem, quasi Terram
omnium genetricem, amasse dicitur et hoc labore ad maciem
perductus.

 Fabula Canis inter sidera[s] translati.  

[1] Canis inter sidera constituti fabula haec est. [2] Hic canis
dicitur ab Ioue custos Europae positus esse <et> ad Minoa
peruenisse; <quem Procris Cephali uxor laborantem dicitur sanasse
et pro eo beneficio canem munere accepisse> quod illa studiosa
fuerit uenationis et quod cani fuerat datum, ne ulla fera
praeterire eum posset. [3] Post eius obitum canis ad Cephalum
peruenit, cuius uxor fuerat Procris. [4] Quem ille ducens secum,
Thebas uenit, ubi erat uulpes, cui datum dicebatur, ut omnes
canes effugere posset; itaque cum in unum peruenissent, Iuppiter,
nescius quid faceret, ut Istrius ait, utrosque in lapidem
conuertit. [5] Nonnulli hunc canem Orionis esse dixerunt et, quod
studiosus fuerit uenandi, cum eo canem quoque inter sidera
collocatum. [6] Alii autem canem Icari esse dixerunt.

 De septem Pliadibus.  

[1] Pliadas seu Hyadas septem stellas appellatas nouimus, Pliadae
dictae, quod septem filiae ex Plione — quae et Aethra — Oceani
filia et Atlante sint natae. [2] Hae numero septem dicuntur, sed
nemo amplius sex uidere potest, cuius causa proditur haec: de
septem sex cum immortalibus concubuerunt — tres cum Ioue, duae
cum Neptuno, una cum Marte —, reliqua autem Sisyphi uxor
demonstratur. [3] Quarum ex Electra et Ioue Dardanum, ex Maia
Mercurium, ex Ta<y>gete Lacedaemona procreatum, ex Alcyone autem
et Neptuno Hyrea, ex Celaeno Lycum et Nyctea natum, Martem autem
ex Sterop[o]e Oenomaum procreasse. [4] Merope[a]m autem, Sisypho
nuptam, Glaucum genuisse, quem complures Bellerophontis patrem
dixerunt; quare propter reliquas sorores eius inter sidera
constitutam, sed quod homini nupserit, stellam eius obscuratam.
[5] Alii dicunt Electram non parere pro Troia capta et progenie
sua — quae ex Dardano erat — euersa lamentantem. [6] Est et alia
earum traditio: cum septem hae sorores iter cum puellis agerent,
Orion[a] conatus est uni earum uim inferre et illa cum sororibus
fugit. [7] Oriona autem secutum tradunt eam annis septem neque
inuenire potuisse, Iouem autem, puellarum misertum, inter astra
constituisse utrosque; itaque adhuc Orion fugientes eas ad
occasum sequi uidetur.

