digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epitoma

Ianuarius Nepotianus

Correzione linguistica: Nadia Rosso

Codifica XML: Nadia Rosso

2012 digilibLT, Vercelli

Fonte: Valeri Maximi Facta et dicta memorabilia, libri VII-IX,
Iuli Paridis Epitoma, Fragmentum de praenominibus, Ianuari
Nepotiani Epitoma, edidit John Briscoe, vol. II, Stutgardiae et
Lipsiae 1998 (Bibliotheca Scriptorum Graecorum et Romanorum
Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Praefatio  

Ianuarius Nepotianus Victori suo salutem. Impensius quam ceteri
adolescentes litteris studes, quo tantum proficis ut exigas
scripta ueterum coerceri, mi Victor. Quod iudicium etiam in
senibus rarum est, quia recte dicendi scientia in paucis. Igitur
de Valerio Maximo mecum sentis opera eius utilia esse, si sint
breuia: digna enim cognitione componat, sed colligenda producat,
dum se ostentat sententiis, locis iactat, fundat excessibus, et
eo fortasse sit paucioribus notus, quod legentium auiditati mora
ipsa fastidio est. Recidam itaque, ut uis, eius redundantia et
pleraque transgrediar, nonnulla praetermissa conectam. Sed hoc
meum neruum antiquorum habebit nec fucum nouorum. Et cum integra
fere in occulto sint, praeter nos duo profecto nemo epitomata
cognoscat, hoc tutius abutor otio tibique pareo. Heus, censor,
piueteres, caue hic aliud quam breuitatem requiras, quam solam
poposcisti. Cura, mi Victor, ut ualeas.

 I. DE RELIGIONE  

1. [1]Romani aeque armis ac sacris studentes ex senatus consulto
decem optimatum liberos ob noscendas aruspicum disciplinas
Etruriam miserunt. Qui ut ceteras quoque caerimonias Graecorum
Callifanas petierunt.

[2] Metellus pontifex max. Postumium cons. in Africam profecturum
sub denuntiatione multae continuit, eo quod esse<t> consul idem
flamen Martialis, ut uidelicet priore loco haberet sacerdos sacro
quos consul uictoriam.

[5] Gaius Flaminius eodem om<i>ne magis<ter> equi<tum> esse
noluit.

[8] Syracusis cum Clastidio captis M. Marcellus quinquies consul,
cum ex uoto aedem Honori et Virtuti construeret, a collegio
pontificum prohibitus est duobus numinibus unum delubrum dicare,
nec non contumelia praetermissi alteri sacrificaretur, aut si
quod accidisset prodigium de placando esset incertus. Marcellus
duplo sumptu duo templa constituit.

[9] L. Furius Bibaculus, praetor a patre magistro Saliorum
iussus, ancilia tulit, cum id praetor<i> necesse non esset. Sed
tamen Bibaculus patri et sacris paruit.

[13] M. Atilius duumuir iussu Tarquinii regis culleo insutus est,
quod librum occultioris sacri describendum, subtractum e regiis
secretis, prodidisset.

[1] Gracchis rem p. uexantibus repertum in Sibyllinis libris
antiquissimam Cererem placandam. Tunc quindecim uiri <H>ennam
profecti sunt — is enim locus a uirgine cultus putatur — ut des
satis receret. Propitiata Gracchorum exitu putatur. [3]
Tiber<ius> Gracchus ad augurum collegium e prouincia scripsit
comperisse se consules non auspicato creatos. Recitata in senatu
epistola, reuocati sunt consules, Figulus ex Gallia, Scipio
Nasica ex Corsica et magistratu se abdicauerunt. Tanta uis
religionis inerat ut de ea crederetur absenti.

[5] Vm. Sulpicio sacrificanti apex cecidit. Significatum est
instare iacturam sacerdoti.

Fabius Maxim<u>s cum crearetur dictator, sorex sonuit. Ille ob
omen dictaturam deposuit.

[6] P. Licinius pont. max. uirginem Vestae, quod quadam nocte
ignem perpetuum indiligenter seruasset, flagris c<o>ercuit. [7]
Verum seueritas ad pellendam neglegentiam adeo parum profecit ut
postea ignis extinctus est. Sacerdos uero uel pontifex, pro
peccato amplius poenae metuens, ornamentum ex suis pretiosissimum
cineri superposuit, moxque flamma surrexit.

[10] Albanus insignis uir religione. Qui cum capta urbe a Gallis
fugeret plaustroque eueheret familiam suam, uirginesque Vestales
cum sacris pone uidisset, deiecit uxorem ac filios et sacerdotes
cum piis oneribus suscepit, iussusque iter mutare Caere peruexit.
Ex cuius oppidi obsequio in publicas religiones caerimonias
appellauerunt.

[11] C. Fabius Dorsuo flamen Quirinalis, cum idem Galli
o<b>siderent Capitolium, sollemni die gabinatus, sacra
praeferens, per hostium tentoria sacrificio rediit.

[12] Sub Ianiculo arca inuenta est P. Cornelio et M. Baebio
Pamphilo conss. plena libris nostra lingua atque Attica; qua in
arca Latini pontificum disciplinas, at Graeci philosophiam
habebant. Seruatis igitur nostris Graecos igni dedere, quia non
probauerint contra religiones sapientiam. Quos libros iussu
senatus P. Petilius praetor urbanus exussit.

[14] M. Atilius Regulus, missus a Carthaginiensibus Romam inter
legatos Punicos sub sacramento, ut si captiuorum commutatio facta
non fuisset, ad supplicium rediret, de captiuis permutandis
populo Romano ipse dissuasit, et ad Poenos rediit, ne peieraret.

[15] Post Cannensem cladem cum satis iuste tota ciuitas in
maerore esset, senatus censuit ut dies xxx tantum luctibus
darentur: instabant enim sacra Cereris, quae oportebant a laetis
celebrari.

[16] Varro<ne>m Cannis male aduersus Poenos rem gessisse fuere
qui credere<n>t eo quod puerum speciosissimum tensae imposuisset.
Ob laesam saeuisse Iunonem. Vix denique post aliquot annos
sacrificiis culpa expiata est.

[17] Hercules Italiae hospitem sacra fertur Potiti<i>s
tradidisse, quae per familias seruata sunt. Sed postea Appius
censor seruis publicis ea tradidit, ob quod piaculum Potiti<i>
omnes puberes fere xxx eodem occubuere anno. Dehinc Appius
eiusdem uir generis excaecatus est.

[18] Carthagine a Romanis capta, spoliatus Apollo ueste aurea.
Inuentae sunt cum frustis tunicae manus eorum qui abstulerant.

[19] Lucum Aesculapii Turulus Antoni praefectus in usum nauium
succidit. Postea uictus a Caesare in eodem luco Turulus
interemptus est.

[20] Fuluius Flaccus censor senatus, cum aedem Fortunae equestris
Romae faceret, tegulas et marmore de templo Laciniae transtulit,
moxque mente caruit filiumque militantem in Illyrico amisit. Tum
referri senatus usurpata iussit.

[21] Pleminius Scipionis legatus Proserpinae thesaurum uacuauit.
Quem Scipio catenatum Romam direxit, ubi in carcere taetro
lang<u>ore periit. Senatus uero duplam pecuniam reddendam
censuit.

[ext. 1] Eius deae opes rex Pyrrhus Locris populatus est, cumque
nauigaret, subitis tempestatibus cum classe illisus est, rapta
autem in litore inuenta ac reddita sunt.

[ext. 2] Ad Masinissam rege<m> inmensae magnitudinis elefanti
dentes praefectus classis detulit. Quos cum cognouisset e templo
Iunonis Melitensis ablatos, remisit, inscripsitque gentilibus
litteris accepisse regem ignorantem, supplicem remisisse.

{$QVI RELIGIONEM DISSIMVLAVERINT VEL DE CONTEMPTV OBSERVANTIAE$}

[ext. 3] Dionysius Syracusanorum tyrannus Locris fanum
Proserpinae spoliauit, et nauigans suis flatibus dixit ʻsic
sacrilegi nauigantʼ. Idem Dionysius Iouem Olympium pallio aureo
nudauit, quod Gelo de spoliis Carthaginis dederat, et apposuit
laneum, dicens hoc potius conuenire, quod hieme apricaret non
quod grauaret aestate.

Aesculapio quoque Dionysius barbam auream dempsit et ait patre
leui filium incongrue esse barbatum. Hic quidem impunitus fuit,
sed eius filius, heres dominationis, poenas aree delectus exilio
soluit.

4. [ext. 2] Deiotaro regi tetrarchae in <i>ter necessarium
intento saeuum augurium aquila cecinit. Rex territus rediit. Ea
nocte hospitium corruit quod regi fuit praeparatum.

5. {$DE OMINIBVS$}

[1] Postquam ceperant Galli de urbe uictoriam, patres conscripti
deliberabant migrare Veios, cum centurio cohortibus signa
referentibus exclamat ʻsignifer, hic fige signa: optime
manebimusʼ. Paritum omini est.

[2] Camillus precatus deos est p. R. florente fortuna, ut si quis
deorum felicitati rei p. inuideret, per Camillum sibi
satisfaceret, et sub uerbo decidit. Probauit omen exilium, quod
insecutum est.

[3] L. Paulo consuli sorte euenit prouincia Macedonia aduersus
Persem regem. Reuersus domum inuenit paruam filiam flentem.
Quaerenti causas illa respondit ʻmi pater, Macedonis est
mortuusʼ. Hoc <n>om<i>ne catellus fuerat. Ille in triumphi spem
omen accepit.

[5] G. Marius, a senatu iudicatus hostis, Minturnis custodiebatur
in domo Fanniae. In conspectu eius asello pabulum forte oblatum
est: contempto animal ad aquam contendit. Obtinuit Marius a
multitudine auxiliatrice ut ad litus deduceretur. Tum parua naui
Africam euectus euasit arma Sullana.

[6] Pompeius uictus a Caesare Cyprum tendens Paphum uenit.
Ammiratusque aedificium in litore interrogauit quod esset.
Gubernator ait κα<τ>ωβασιλέα dici. Saeuum omen statim tristi
uultu prodidit et effugit locum.

[8] L. Cassium, Rhodum spoliantem, incolae rogabant ut deorum
simulacris abstineret. Ille ait Solem se relinquere. Nec mora;
<in> Macedonia uictus periit.

[9] A Petilio consule obpugnabatur in Liguria ciuitas Letum
nomine. Adhortans militem ait consul ʻLetum hodie capiamʼ, moxque
occisus est.

6. {$DE PRODIGIIS$}

[1] Seruio Tullio in Tarquini Prisci regia dormienti caput ardere
uisum est: quod prodigium cum Tanaquil uxor regis audisset,
puerum inter liberos educauit. Denique idem Romae rex fuit gradu
sexto.

[2] L. Marcius post interitum Pub. et Gnaei Scipionum perturbatum
exercitum ducis alloquebatur officio. Ait capite apex flammae
summus emicuit. Postea cecidit hostium milia xxxvii plurimosque
cepit. Dehinc Punicis castris potitus est.

[nou. 1] Scipio, ut in Africanam terram descendit, cecidit. Hoc
factum pauente exercitu exclamauit ʻteneo te, terra Africaʼ, et
uicit.

[4] Sulla, contra Samn<i>t<e>s gerens bellum, inter sacrificandum
ad sinistram serpentem uidit. M<ox> adhortante Postumio aruspice
produxit exercitum et uicit.

[5] Bos locuta Romae est Volumnio et Seruio Sulpicio conss.

Carnes etiam caelo lapsae sunt, quarum pars ab auibus intercepta
est, pars incorrupta diu iacuit. Quo anno grauia fuere bella.

Item sequenti tumultu infans sex mensium in boario foro triumphum
clamauit quieuitque.

Tum infans alter natus est capite elephantino. Imbre saxatili
Picena regio uerberata. In Gallia eisdem temporibus lupus e
uagina gladium sustulit uigili. Tunc et sanguinem duo scuta in
Sardin<i>a sudarunt.

Apud Antium quoque messores sanguinulentis spicis impleuere
corbes et pluuiae deciderunt cruentae.

Gnaei Domiti bos bello Punico secundo sonuit ʻcaue tibi, Romaʼ.

[6] G. Flaminius consul sine auspiciis creatus conflicturusque
cum Annibale ad lacum Trasumenum, cum equo suo cecidit. Et cum
post hoc omen rapi signa iussisset, conuelli nequaquam potuerunt.
Denique effodere ea imperauit. Eo proelio fusa sunt Roma<noru>m
m. xv, capta sex, reliqui fugerunt m. x. ipse consul occisus est.
Quem cum Annibal humari iussisset, non repererunt.

[7] Mancinus consul ad Hispaniam directus est, bellum contra
Numantinos acturus. Cum Lauinii sacrificaturus esset, emisit
cauea pullarius pullos, qui in siluam euolauerunt, nec reperti
sunt, diu multumque quaesiti. Nauigaturus idem e portu Herculis
sine auctore uocis audiuit ʻMancine, maneʼ. Cumque scapham
conscendisset, immensum anguem illic exhorruit. Tribus prodigiis
nuntiata sunt infelicia tria: pugna foedus deditio.

[8] Ti. Gracchus, ciuis optimus, cum consul rem diuinam in
Lucanis faceret bello Punico, gemini serpentes allapsi sunt
caesaeque hostiae iecur comederunt.

Refugit turba territa sacrificium. Quod cum rursus repetitum
esset, idem accidit. Tertio quoque, cum diligentissime hostia
seruaretur et serpentum prohiberetur incursus, arceri non
potuerunt quin idem facerent. Postea consul, quamuis uir
cautissimus, a Flauo hospite inductus in insidias est atque ita
praeuentus dolo, ut inermis ad eum locum ueniret in quo latebat
Poenus Mago, et ab eo occisus est.

[9] Marcellus Syracusarum uictor et fugator Hannibalis, cum
sollemne sacrum eo lemenibus faceret, primae hostiae iecur sine
capite habuit, secundae duplici capite. Aruspici displicuit post
prima tristia sequentia nimis laeta esse. Itaque Marcellus, cum
exploratum noctu processiset, in Brut<t>iis a Poenis interemptus
est.

[10] Octauius collega Cinnae uidit Apollinis caput e statua
cecidisse, quod caput euelli terra omnino non potuit. Nec longum:
cum Cinna dissidens a collega periit. Caput statuae post Octaui
poenam leuatum est.

[11] Crassus triumuir, dimicaturus Charris cum gente Persarum,
pullum accepit paludamentum, cum moris fuerit candidum offerri
siue purpureum. Vna etiam aquilarum uix potuit euelli. In
proelium prodeuntibus est altera aquila, cum ferretur, retrorsum
uersa est. Mox innumerae Romanorum cecidere legiones, in
conspectu patris filius periit, Crassus ipse iacuit inhumatus et
ludibriis patuit.

[12] Cn. Pompeio mouenti signa Dyrrachio fulmina aduersa
occurrerunt, apes quoque obsedere uexilla, quo uiso subitus
maeror confudit exercitum, fugerunt hostiae, in templis simulacra
conuersa sunt, alia fleuerunt alia sudauerunt. Tantus uero in
aere armorum strepitus fuit ut Antiochiae quasi ad aduentum
hostium in muros concurreretur.

Sub statua Caesaris eisdem temporibus Trallibus in aede Victoriae
procera palma nata est, ac mox P<h>arsalica est nuntiata
uictoria.

[13] Antequam Caesar occideretur in curia, ante dies paucos boue
ex more mactata cor in extis non est repertum. Quod cum Spurinna
pronuntiasset ad uitae periculum pertinere, ait Caesar,
constantiae memor, ʻmiraris, si cor bos non habet?ʼ sed mox ei
uitae finis fuit.

[ext. 1] Xerxi regi Persarum equa leporem peperit in castris. Quo
prodigio pronuntiatum est milites eius pauore fugituros. Omen
secutum est: nam diu uictor miser recessit.

Idem Xerxes cum Lacedaemonem uellet inuadere, inter conuiuandum
accipiens uinum patera excepit sanguinem: hoc iterum ac tertio.
Tunc magi monuerunt ut ab incepta intentione desisteret.

[ext. 2] Midae regi futuro, cum paruus esset, formicae grana
frumenti in os ingesserunt. Ditissimus omnium fuit.

7. {$DE SOMNIIS$}

[1] Octauianus Augustus aeger in castris Pharsalicis erat. Cumque
apud Philippos luce uentura certaturae ciuile inter bellum
Romanae manus essent, Minuerua in somnis uisa medico eius Artorio
iussit ne eo bello Augusto opus esset. Ad quod proelium cum
lectica latus est, sed intento eo in aduentum uictoriae Brutus
castra eius cepit.

[2] Calpurnia uxor Iulii Caesaris uidit in somnis maritum suum
confossum uulneribus in sinu suo iacere. Orauit Caesarem ne eo
mane abiret in senatum. Sed ille, auspiciorum saepe neglegens,
contempsit somnium, sed exitu probauit.

[3] P. Decius Mus et Manlius Torquatus consules bello Latino
somniarunt diis Manibus Terraeque matri alterius partis ducem
alterius exercitum deberi. Cum consulum somnia conuenirent,
consulti dii sunt. Idem ex auspicio responsum est. Inter eosdem
duces ut is se morti offerret cuius cornu et acies prius cedere
coepisset in proelio. Decium gloriosa fata rapuerunt, quamuis et
Torquatus mori pro patria praeoptasset.

[5] Ciceroni exuli, cum quiesceret in uilla campi Altinatis, in
somnis occurrit imago G. Marii cum insignibus consulatus,
uisusque eum lictori tradere, qui in monumentum Marianum
deduceret, praemissa uoce illic spem ei meliorem fore. Deinceps
in templo Iouis a Mario exstructo de reditu Ciceronis senatus
decreuit.

[7] Cassius Parmensis, percusso Antonio, uidit in somnio hominem
praegrandem, concretum coma et barba. Rogauit quis esset.
Respondit se esse Orcum. Inclamauit pueros quaesiuitque ecquem
talem uidisse<n>t. Negantibus indormiuit. Occurrit iterum
species. Accenso dehinc lumine uigilatum est. Paucis post diebus
iussu Caesaris punitus est.

[ext. 1] Hannibal somniauit iuuenem humana forma augustiorem, qui
se hortaretur in excidium Italiae, auctore Ioue secuturum.
Deinde post tergum respiciens intueri sibi uisus est serpentem
uastum cuncta populantem, audire etiam caeli fragorem, nec non et
nimbos cum maligna luce uisere. Interrogauit iuuenem praeeuntem
qui subsequatur. Ille ad haec ʻuidesʼ inquit ʻuides excidium
Italiae: tace et cetera permitte fatisʼ.

[ext. 2] Alexander Magn<u>s quiescens se interfici Cassandri
dextera uidit. Eodem ipso postea insidias ordinante, bibit
uenenum.

[ext. 3] Simonides poeta Graecus ad littus appulit et naufragum
illic cadauer repertum sepeliuit. Dehinc quiescens ammonitus est
ab umbra sepulti ne die postero nauigaret. Quicumque soluerunt,
in conspectu eius summersi sunt. Simonides somnium uersibus cum
laude celebrauit.

[ext. 4] Cum Persarum regi uisum est per quietem quod Atys filius
suus pulcherrim<u>s fortissim<u>sque ferro interficeretur,
iuuenem bellis abstinuit, armamentarium adire non siuit, remouit
armigeros. Sed circum Olympum aper nimius coepit cuncta uastare
et rusticos sternere. Orauit filius ut ad interficiendam beluam
mitteretur. Optinuit. Sed lancea qua petitus aper fuerat ab eo
adolescens cui commissus fuerat occisus est.

[ext. 8] Hamilcar dux Carthaginiensium audissem sibi somnio uisus
est quod Syracusis, quas obsidebat, alio die cenaturus esset.
Pugnauit spe uictoriae et in urbem <h>arpagonibus raptus est.

[ext. 9] Alcibiades somniauit pallio se opertum; et amicae suae
tecto interea opertus est.

8. {$DE MIRACVLIS$}

[1] Aulus Postumius dictator contra Mamilium ducem Tusculanorum
cum diu pugnaret ad lacum Regillum, Castor et Pollux inter
Romanos uisi sunt pugnantes.

P. Vatienus, ad urbem Romam nocte uadens, uidit iuuenes albis
equis sedentes, qui iusserunt ut die sequenti senatui nuntiaret
Persen regem Macedonum a Paulo esse captum. Vatienus quidem
libens laeta executus est, sed iussu senatus missus in carcerem
est tamquam incertorum locutor. Mox litteris Pauli de die
uictoriaque certa res patuit. Vatienus, solutus custodia, agrum
dono accepit. Et Vatieno idem gemini uisi ad lacum Iuturnae
sudorem suum equorumque abluentes.

[2] Roma, laborans pestilentia per triennium, libros consuluit
Sibyllinos, quibus iubebatur ut ab Epidauro Aesculapius
exhiberetur. Missi legati sunt ad Graecam urbem, quos libenter
Epidaurii atque humaniter susceperunt. Ibidem se legatis serpens
ostendit, raro ab incolis nisi feliciter uisus. Cumque per
triduum familiariter apparuisset, cunctis inspectantibus subiit
in trirerem Romanam et in tabernaculo legati Quinti Burgoni
collecto quieuit.

Vrbe profecti Romam sunt: anguis in naui semper apparuit. Antium
uentum est: descendit serpens ad limen templi Aesculapii et
triduo inter myrtos latuit, nec ad solitos cibos processit.
Dehinc rediit ad nauem, cumque uentum esset ad Tiberim, enatauit
insulam, in qua illi templum est constitutum, et mox sanitas
Romanis data.

[3] Furius Camillus Veios cepit, iussitque statuam Iunonis
Monetae transferri. Vnus e militibus per iocum interrogauit
simulacrum num uellet ire Romam. Respondit ʻuoloʼ.

[4] Tum cum Coriolanum mater ab urbis Romae reuocauit excidio, ad
quartum lapidem uia Latina Fortunae effigies bis locuta est his
uerbis ʻrite m<e>, matronae, dedistis, rite dicaruntʼ.

[5] Valerius Publicola, consul primus, cum expulso urbe Tarquinio
contra Etruscos Veientesque pugnaret, e proximo luco audita uox
est ʻuno plus Etrusci cadent, Romanus uictor abibit.ʼ Vtrumque
uerum fuit.

[6] Gaius Fabricius Luscinius, consul et praecipuus imperator,
Thurinis auxilio erat contra Brut<t>ios Lucanosque. Id cum
militibus Romanis arduum uideretur, ut contra duas gentes ualidas
congrederentur, apparuit subito iuuenis ignotus, ad uirtutem
Romanos exercitus acuens, et cum tardiores forte sentiret, scalas
gerens per aduersas acies in hostium, accenditque Romanos
pulchrae uirtutis hortatu. Denique eo proelio a Romanis caesa
sunt m. xx, capta m. v cum signis tribus et duce <S>tat<i>o
<S>ta<t>ilio. Mane alio consul Fabricius renuntiauit ei se
uallarem coronam daturum qui in castrum primus irruperat. Cum
petere praemium nullus auderet, honos et manubiae Marti a cunctis
militibus cum deuota supplicatione delatae.

[7] Deos penates Aeneae Ascanius Lauinio Albam transtulerat.
Simulacra Lauinium sponte redieret. Rursus traducta Albam
repetiuere antiquiora delubra.

[8] L. Cassium, percussorem auunculi sui G. Iulii Caesaris,
Octauianus Augustus bello est persecutus.

Itaque, cum ad Philippos pugnaretur, Cassio uisum est quod
purpuratum Iulium Caesarem equo incitato in se irruentem uideret,
et gemens exclamauit: ʻcedamus, quando nec occidisse prodestʼ.

[9] L. Lentulus in Aegyptio littore forte conspexit fragmentis
scaphae humanum corpus exuri et militibus ait ʻqui scimus an
Pompei rogus sit?ʼ ignorans rem locutus est.

[11] Cum sacrarium Saliorum crematum esset, solus Romuli lituus
integer repertus est.

Exusta similiter aede Fortunae Serui Tulli statua illaesa inuenta
est, aliis concrematis.

Statua Quintae Claudiae uirginis Vestae in area deum geminum
euasit incendium, eius uidelicet quae inhaerentem in uado Tiberis
nauem uita dumtaxat: nam cum rea haberetur incesti, ligauit
proram zonula et ait ʻsi uirgo sum, sequereʼ, moxque nauis mota
ingressaque Romam est cum simulacro Matris deum, quod a
Pessinunte motum naui aduehebatur.

[12] L. Lamia, uir praetorius, mortuus rogoque impositus
exclamauit, sed accensa extingui flamma non potuit.

[ext. 1] Pheretem Pamphilum uirum Plato scribit in acie cecidisse
et post decem dies collectum biduo iacuisse. Dehinc in rogo
recepisse uitam, plurimaque locutum quae uidisset in morte.

[ext. 2] Athenis quidam uir longe doctissimus ictus lapide omnes
sensus retinuit, oblitus est litterarum. Durum homini, praesertim
Atheniensi, damnum.

[ext. 3] Nausimenis Atheniensis uxor in incestu deprehendit
filiam filiumque permixtos. Muta exin perpetuo fuit.

[ext. 4] E contrario Echecles Samius athleta, cum uicisset nec
praemium ei daretur, antea mutus indignatione locutus est.

[ext. 5] Gorgias, apud Epirotas longe primus, in feretro matris
natus est: nam dum mulieris cadauer effertur, subito uagitus
auditus est.

[ext. 6] Pheraeo Iasoni uomica uitae periculum saepe faciebat.
Hunc quidam gladio ex insidiis percussit et uulnere rupit
uomicam, sanauitque occisuri uoluntate.

[ext. 7] Simonides cenabat apud Scopan in Thes<s>aliae oppido
Cranone. Duo iuuenes ingressi specie decora exegere Simonidem ut
prodiret. Egresso eo triclinium cecidit conuiuasque obruit.
Cumque discerni ad sepulturam corpora confusa non possent,
Simonides ordinem quo quis accubuerat dixit, laudesque Pollucis
et Castoris salutis suae gratia carminibus celebrauit.

[ext. 9] Consulenti Philippo Apollo respondit ut a quadriga
caueret. Rex iussit equos numquam iugari. Vitauit etiam locum in
Boe<o>tia cui Arma nomen est. Sed princeps uel rex Bithyniae
Pausanias, qui eum uicit, <in> uagina gladii cum quo Philippus
occisus est caelatam quadrigam habuit.

[ext. 10] Calanus Indus, uictus ab Alexandro Macedone, cum rogo
se imposuisset, irridenter ab hoste uictore interrogatus est
ecquid uellet aut mandasset. Respondit ei Indus ʻcito te uideboʼ.
Nec diu Alexander superstes fuit.

[ext. 12] Pausanias, filius Prusiae Bithyni regis, pro
superioribus dentibus unum os continuum pertinens habuit, nec
loquenti obstitit nouitas.

[nou. 2] Pyrrhi regis Epirotarum pollex e dextro pede remedio
erat, si cuius renes tumentes eo tetigisset. Idem Pyrrhus, cum ab
Antigono uictore iussus esset exuri, sic arsit ut pollex igni
inueniretur intactus. Qui digitus aureo loculo inclusus est et in
antiquissimo templo Dodonaei Iouis conditus. Praedictus Pyrrhus
et Pausanias unum os pro dentibus habuerunt, sed distinctum ad
dentium similitudinem.

[ext. 13] Mitridatis et Laudiciae filia Tricipitina geminatis
dentium ordinibus turpis fuit. Quae patrem a Pompeio uictum
secuta est.

[ext. 14] A Lilybaeo egredientes naues Clipea Africae ciuitate
Strabo quidam speculans numerabat.

[ext. 15] Aristomenes Messenius callidissimus aduersus
Athenienses fuit. Quem tandem captum aperuerunt, corque pilosum
repererunt.

[ext. 17] Polystratus et Hippoclides et uno die nati sunt et ambo
Epicurei fuerunt, communibus usi discipulis sunt et patrimoniis,
eodemque momento sunt mortui.

[ext. 18] Creteneses caprae, cum confixae sunt, herbam diptamum
comedunt et tela uisceribus eiectant.

Caprae in Cephalia non semper aquas potant, sed per maiorem anni
partem aperto ore sunt cadentesque aquas excipiunt.

In templo Iunonis Laciniae numquam ex ara cinis uento depellitur.

[nou. 3] In Assyria et apud Medos ea ui<s> interdum uento est ut
correpti equites peditesque in ducenta stadia per aerem leuentur.

[ext. 19] Non est incognitum tantae magnitudinis serpentem
exercitui Atilii Reguli iuxta Bagradam Africae amnem infestum
fuisse, ut pugna contra eum esset in unda, cumque configi iaculis
pro corii uastitate non posset, balistis et saxis esse
intere<m>ptum, eiusque tergum centum et uiginti pedibus extentum
in ostentationem miraculi Romam missum.

[nou. 4] Bura et Helice urbes in Achaico littore fluctibus
obrutae sunt terraeque motu esse desierunt.

Item et Myrna, Asiae ciuitas potens.

 II. DE INSTITVTIS ANTIQVIS  

1. [1] Inituri matrimonium ueteres, sicut in rebus cunctis,
auspicia colligebant. Qua consuetudine taedae auspices dicuntur
quae nuptiis adhibentur.

[2] Olim accumbentes uiri cibum capiebant uxoribus ad mensam
sedentibus. Hinc illa pictura, discumbens Iupiter sedentes Iuno
et Minerua.

[3] Pudicitiae in tantum fautum Romae est ut mulier post primum
maritum uidua permanens publice coronaretur. Sed bello ciuili
Caesaris atque Pompei in tantum est pop. Rom. at<t>ritus ut poena
orbis et caelibibus dicaretur. [4] Tam sancta fides
matrimoniorum fuit ut per annos n. cl ab urbe condita nulli Romae
diuorterint. Primus igitur Spurius Caruillus sterilem repudiauit
notatusque est.

[5] Matrona, si in ius uocata est, pro pudicitiae reuerentia ab
apparitore publico tacta non est.

Matronis Romae aliquandiu uino uti non licuit in custodiam
pudoris.

Securi pudicitiae Romani auro et gemmis et purpura uti matronas
siuerunt: neque culta enim concupiscenda sedebat aut quisquam
alienum matrimonium impudice uidebat.

[6] Nulla uel certe rara iurgia inter coniuges erant, uerum si
quid, ibatur in templum Viriplacae ad Palatinum montem. Illic
dictis quae inter ipsos erant, concordes reuertebantur.

[7] Apud priscos nec gener cum socero nec puber cum patre filius
lauauit, nec in conspectu simulacrorum turpia corporis
nudabantur.

[8] Sollemni conuiuio tantum cognati conueniebant, quod charistia
uocabatur. Tum diis arbitris et consanguineis mediis, si qua
erant, iurgia proferebantur, et dicta atque aestimata
deponebantur.

[9] Senes olim alienos iuuenes pro suis habebant. Inuicem
adolescentes grandioribus quasi patribus deferebant, oluuos
prosequebantur ad curiam, manebantque in obseruatione donec
reducerent.

Adolescentes ad conuiuium rogati quaerebant de conuiuis, ne forte
ob reuerentiam senum habituri locos non essent. Ammissi ad
mensam parcissime loquebantur, primique surgebant.

[10] Senes in conuiuiis maiorum laudes carminibus celebratas
tibiis canebant ad incendendam exemplis iuuentutem.

2. [1] Multis saeculis durauit ut dicta in curia in uulgus non
exirent. Senatus autem secreto decreuerat bellum Punicum tertium.
Hoc Q. Fabius Maximus P. C<r>asso quaestorio uiro in itinere
narrauit, ob quod factum Maximus a consulibus tanquam proditor
secreti obiurgatus est.

Eumenes, rex Asiae, senatui prodidit Persen bellum parare. Quid
tum rex locutus sit, quid senatus decreuerit, ante Persen captum
sciuit nemo.

[4] Inter consulem proximumque nullus ammittebatur. Denique
Quintus Fabius Maximus uir ultimae senectutis post quintum
consulatum suum rogatus a filio annixus iret ad colloquium
Samnitum, noluit memor moris.

Idem Fabius ad <filium> consulem legatus Suessam missus, cum in
conspectu consulis nec equo desiluerit nec caput deoperuerit,
rectius per lictorem mandante filio utrumque fecit. Quod probauit
pater. Scilicet reputans consuli publice obsequendum fuisse,
privatim patri, Fabius ad explorandam filii constantiam non
obsequebatur.

[6] Ne qua mora consiliis publicis esset, certo loco extra curiam
senatus sedebat, qui locus hodie senaculum dicitur. Inde
citabatur in curiam, non ut nunc cogebatur edictis.

[9] Remus et Romulus sub monte Palatino permissu Numitoris aui
Romae fundamenta iecerunt, eoque loco sacris operati sunt. Tum
largiore uino usi indutique caprarum pellibus, quas immolauerant,
iocantes cum pastoribus in obuios irruerunt. Sacrorum morem diu
equites Rom. exercuere.

Q. Fabius instituit ut equites idibus Iuliis trabeati incederent.

Cum P. Decius comitia in uulgi potestate posuisset, censor Fabius
fore sequentes in quatuor ordines descripsit urbanasque tribus
appellauit. Hoc Maximi cognomentum meruit, quamuis bello clarus
esset.

3. [1]Sponte se iuuentus olim militiae offerebat, ne censi capite
militarent ac periculose committerentur arma qui tributa
penderent. Primus G. Marius capite censos in sacramentum rogauit.

[2] Fisi uirtute Romani sine artificio dimicabant. Itaque P.
Ru<ti>lio et Gn. Mallio conss. e ludo gladiatorio doctores
accersiti sunt, ut inferre ictus ac declinare monstrarent,
adiutaque est artificio fortitudo.

4. {$DE SPECTACVLIS$}

[2]Messala censor primus theatrum Romae fecit. Senatus decreuit
ne sedentes ludos spectarent, siue urbani siue qui a foris mille
passibus abessent, ne fortitudo mollesceret.

[3]Indiscretus a senatu populus per annos dlviii in spectaculis
fuit. Atilius itaque Serranus et L. Scribonius aediles, cum
Megalensia ederent, senatui locum dederunt. Quod prius facere
conatus Scipio est, sed populum laesit nouitatem praecepit.

[4]Praeter circenses spectacula Romae aliquandiu nulla erant, sed
populo pestilentia laborante in laudes deorum carmina incompta
conscripta sunt. Adiectae Etruscae saltationes eque Etruria
accersitus ludius, id est princeps scenicorum, qui Histrio
uoca<ba>tur, isque et motu corporis et sono uocis rudem populum
delectauit. In cuius honorem istius modi artifices histriones
dicti sunt. A ludio tracta est editio ludorum.

Atellana scaena uel comica fabula ab Oscis accita est, ceteris
seuerior et digna grauitate Romana. Et cum alii scenici infames
sint, hi <n>ec tribu arcebantur nec a stipendiis militaribus
repellebantur.

[6]Catulus primus exemplo Campanae luxuriae uelis in theatro
spectantes ab aestu defendit.

Gn. Pompeius aquas induxit per quasdam semitas fistularum, ut
uaporem leniret aestatis.

[5]Saeculares ludi, qui post annum centesimum ueniunt, a Valerio
Publicola imperatore primum instituti et in honorem Ditis patris
Proserpinaeque celebrati sunt apud eam ara<m> quam ipsorum
numinum titulo inscriptam Valesius locuples rusticanus pro trium
filiorum sibi reddita sospitate celebratur inuenerat, ad quam et
nigris hostiis immolabatur et lectiste<r>nia excitabantur et
nocturnis ludis festa agebantur, uotis publice nuncupatis pro
salute Romana.

[6] Q. Claudius primus scenam pictis tabulis adornauit, G.
Antonius auro, Petreius ebore. P. Lentulus <S>pinther exquisitum
cultum uestis induxit. Piget longius prosequi et tibicinum cultus
a<c> multitudinem loqui aut canentium eneruatos modos, ut etiam
mimorum turpitudines. Quae omnia prius in dissimulationem laboris
parabantur, nunc dantur in incendium libidinis.

[7] Munus gladiatorium datum Romae est primum in honorem
defunctorum, scilicet filii Bruti Marco et Deci<m>o Brutis conss.
tum Appii Claudii et Quinti Fuluii. Athletas Marcus Scaurus
aedilis primus induxit.

5. {$DE STATVA AVRATA$}

[1] Marcus Acilius G<l>abrio ex uoto aedem dedicauerat ob id quod
regem Antiochum apud T<h>ermopylas felici uicisset euentu. In
aede statuam auratam patri posuit. Nec in Italia nec Romae
cuiquam prius inaurata statua fuit.

{$DE IVRE RELIGIONIS PVBLICATO$}

[2] Solis pontificibus ius sacrorum et ciuile notum ante fuit.
Verum Gn. Flauius scriba, natus a patre libertino, formulas
sacras uerbis apertioribus expediuit et in notitiam populi
publicauit. Ob hoc a populo creatus est aedilis curulis. Idem,
cum uenisset ad collegam aegrum, refertum nobilibus cubiculum
forte deprehendit. Cui cum locus non daretur, sellam curule<m>
ex<h>iberi sibi iussit atque in ea, quae erat potestatis sella,
consedit.

{$DE RITV PERSONARVM CAPITI INDVCENDARVM$}

[4] Tibicines in templo Iouis quaedam ex ritu antiquitatis
ludicra et liberiora faciebant. Quae exercere prohibiti per
senatus consultum, irati deinde se Tibur sponte propria
transtulerunt. Cumque sacris usuique deessent, repetiti sunt per
legatos. Noluerunt reuerti. Quodam tempore Tiburtini ferias
simulauerunt, ebriosque eos plaustris Romam reuexerunt. Tum
secutum est ut personas sumerent uelarentque uultus pudore,
quo<d> temulenti fuerant. Exinde usu personarum est consuetudo
seruata.

[nou. 5] Nobili cuique quaestum facere turpe erat Romae. Apud
Poenos uero uel turpiter lucrum facere honestum putabatur.

{$DE RITV DIVERSARVM GENTIVM$}

[5] Veteres Romani ad frugalitatem probandam pro foribus
uescebantur et crebrius pulte quam pane.

6. [1] Spartana ciuitas aliquamdiu ciues suos adire Asiam uetuit
ex metu ne luxuriam imitatione consuescerent: acceperat enim
districtissimorum hominum disciplinam supra satietatem illic
epulas in usu esse, uestem delicatam, unguenti odorem, quae etiam
seueros emolliunt mores.

Iones primi in conuiuiis unguenta coronasque sumpserunt, et
induxerunt se<cun>dae mensae delicatiora conuiuia et uini haustum
uetustioris. Pausanias rex Lacedaemoniorum, ut primus in Asiam
uidit, in eius luxuriam ac lasciuiam solutus est, exercitumque
praedurum indulgentius habendo corrupit.

[2] Spartani dimicaturi tibiae modulo impellebantur in bellum
anapaestico metro.

Idem rursus et coccinis tunicis utebantur in proelio, ne
sanguinem eorum hostis uideret alacriorque fieret, cum se uulnus
intulisse cognosceret.

[nou. 6] Apud eosdem Spartanos pueri et mitti cocco flagris
tenuissimis caedebantur, hortantibus ad patientiam uerberum
parentibus. Quorum puerorum si quis uel corpus subtraxisset uel
gestu aliquo doloris sensum significasset, remouebatur ut uictus.
Plerumque autem usque in periculum uitae et largam sanguinis
effusionem plagas perferentes quales futuri essent a prima aetate
pollicebantur.

[3] Vt Laced<aem>onii militaribus disciplinis, ita Athenienses
ciuicis officiis impense studebant. Illic erat pulcrum
adolescentem fortiter facere, hic bene in foro dicere siue in
gumnosus eminere.

[4] Principes Atheniensium uitas omnium requirebant et eas in
consiliis publica<ba>nt, ut laus uel poena meritis apteque
decerneretur.

[5] Bonos ciues ramis duobus olivae innexis publice coronabant,
qui honos primum Pericli delatus est. Apud eosdem ciues Atticos
ingratus libertus in seruitute reuocabatu<r>.

[7] Massilienses tres pariter manu mitti uetabant. Ingratis
libertis tres culpas remittebant, post quartam in seruitutis iura
reuocabant.

Idem Massilienses s<c>enicis ludis abstinebant, ne assiduitas
spectaculi ueniret in morum corruptelam.

Idem mendicis cibum non dabant quasi petris.

Apud eosdem glad<i>us publice erat, quo noxii iugulabantur.

Funera idem sine lacrimis prosequebantur et sacro die suos
quisque efferebat epulis celebratis: mortem quippe in bonis
aestimabant.

Venenum apud eosdem Massilienses confectum ex cicuta seruatum
publice habebatur, ac licito reddenti in senatu causas mortis
uoluntariae haurire permittebatur. Quae consuetudo de Graecia in
Galliam cum gente translata est: nam illic dolore aut aliquo
genere acerbitatis accepto ad mortem confugiebatur. Multi etiam
senes et anus uitae ultimum non expectauerunt, auidi melioris per
mortem condicionis.

[9] Cum telo portas hospes non ingrediebatur, ne esset formidini.

[nou. 7] Capillum rutilum sibi cocta faciebant Spartani. Docebant
etiam filios furari.

[nou. 8] Eraclei Thebanique permisere passim ut ingenui pueri
amarentur, nec inhonestum putauere eosdem corrumpi.

[nou. 9] Lacedaemonii osculorum licentiam dedere et concubitus,
uerum palliis interiectis.

[nou. 10] Apud Romanos triennio pubes inducebantur in castra ante
militiam.

[11] Cimbri et Celtiberi laeti in bello peribant, in morbo cum
lamentis.

Amisso duce uiuere Celtiberis illicitum uidebatur.

[12] Thraces natales hominum deflent, at funera canticis
celebrant. [13] Si quis uero contra morem gentis luget, feminea
ueste utitur, quoniam in sexu uidetur esse mollitus.

[14] Apud Indos plurimae singulis uxores sunt. Defuncto uiro in
iudicium uenitur a feminis, ut clareat quem impensissime
amauerit. Victrix rogum laeta conscendit, ceteris inuidentibus.

[15] Apud Cirtenses corporis quaestu dotem parabant, auctumque
turpiter matrimonium pecuniae foeditate faciebant.

[16] Persae ante septennium liberos non uident, orbitatem de
immaturis timentes.

[17] Numidarum reges humile putauerunt cuiquam priuato osculum
dare. Et in castris mos idem.

7. {$DE MILITARI DISCIPLINA$}

[1] Scipio Africanus, Numantiam missus, omnia quae uoluptatis
causa haberentur in castris seuero mox summoueri iussit edicto.
Denique scortorum duo milia cum lixis e procinctu loci eius
eiecta sunt, tantumque subito sub districto duce profecit
exercitus ut Numantiam diu perniciosissimam nobis breui solo
exaequaret.

[3] P. Rupilius, consul in Siciliam dimicans contra fugitiuos, Q.
Fabium generum conuiciis publice lacessitum prouincia expulit,
quia Taurom<en>itanam arcem in cursu belli fugitiuorum
prodidisset.

[5] Censor Fuluius Flaccus fratrem Fuluium, quod quosdam iniussu
consulis sub commeatu dimisisset, senatu depulit.

[6] Postumius dictator Aulum Postumium filium, quod iniussu in
hostem processerat, quamuis uictorem iussit securi percuti.

Torquatus quoque consul bello Gallico, ad comitia Romana
descendens, filio castra commisit sub praecepto tali, ne eo
absente pugnaret. Adolescens tamen prouocatus erupit et uicit.
Regressus Mallius pro uictoria filium in contione laudauit, sed
morte eius militarem tenuit disciplinam: securi enim est
percussus adolescens.

[7] L. Minucius cons. missus est contra Aequos et Faliscos,
cumque eius castra coepissent ab hostibus obsideri, L. Quint<i>us
Cincin<n>atus in auxilium missus hostes subiugauit et consulem
magistratu depulit, quod castris se non armis defendisset.

[12] Africanus Scipio deuicta Carthagine Romanos transfugas
crucibus affixit, Latinos securi percussit.

[13] Posterior Africanus desertores de auxiliis sociorum in
spectaculo bestiis obiecit.

[14] L. Paulus eos qui pugnante se contra Persen deseruerant
subdidit elephantis, ut eorum pedibus tererentur.

[15] Rex Pyrr<h>us, cum plurimos ex Romanis sub Tarento cepisset,
ultro remisit. Senatus decreuit ut qui equites fuerant pedites
militarent, qui pedites funditores fierent. Insuper adiectum ne
intra castra essent neue uel uallo uterentur, ne pellibus
tentoria haberent: isque miles ad tentoria rediret qui ex hoste
duo spolia retulisset. Haec eos poena fortissimos fecit.

Eos qui Cannensi clade deseruerant socios omni ignominia senatus
affici iussit.

Q. Petilius cons., aduersus Ligures pugnans, cessante exercitu
interemptus est. Decreuit senatus ut legio quae se pro imperatore
morti non obiecisset annonae stipendio careret, aes solitum non
acciperet, ut ignominia affectos seruatae inhoneste uitae
pigeret.

[ext. 1] Apud Carthaginienses imp., si male usus consilio fuisset
in bello, quam uictor cruci figebatur.

[ext. 2] Clearchus, dux Lacedaemoniorum, dicebat a milite plus
imp. timeri quam hostem debere.

Lacedaemoniorum matres procedentibus in bellum filiis dicebant ut
aut uictores redirent aut occisi scutis referrentur.

8. {$DE IVRE TRIVMPHANDI$}

[1] Lege cautum fuit ne quis triumpharet nisi hostium .m. v una
acie strauisset.

[3] G. Fuluius Flaccus, cum rem bene gessisset, delatum a senatu
triumphum spreuit.

[4] Q. Fuluius et L. Opimius, Fuluius unus Capua recepta, alter
idem Opimius uictis Fregellanis, contra petitum triumphum
triumphandi ius non tenuerunt, non quod strenui non fuerint, sed
pronuntiatum est his triumphum deberi qui imperium p. R.
auxissent, non qui recuperassent quae fuissent rei publicae.

[7] Belli ciuilis uictor neque imperatoris nomen meruit neque
triumphauit neque diis gratias egit: quamuis enim imperatoribus,
ciuium tamen uictoribus inuiti fauerunt.

9. {$DE CENSORIA NOTA$}

[8] Post Cannensem cladem M. Metellus quaestor multique equites
Romani dignitate deiecti et in aerario<s> relati sunt a M. Atilio
Regulo et L. Furio P<h>ilo censoribus, ob id quod iurauerant se
Italia abituros.

10. {$DE VENERATIONE$}

[2] Superioris Africani filium captum rex Antiochus et
liberaliter habuit et maturissime ad patrem remisit, a quo
finibus pellebatur.

Idem Africanus priuatus in Liter<n>ino rure egebat. Subito
aduertit ad uillam uenientium multitudinem piratarum. Tecta per
domesticos iussit armari.

Quod cum duces piratarum aduertissent, remotis sociis abiectisque
armis orare coeperunt ne quid in eos aspere facerent aut ne ab
his timerent. Venisse uti liceret his frui conspectu tanti uiri.
Quod cum Scipio audisset, patefieri ianuam introuocarique eos
iubet. Tum piratae tanquam templi postibus adoratis ingressi
sunt, et amplexi dexteram Scipionis osculis coluerunt, ac
reliquere dona tamquam deo dicata, et laeti ac beatudine suam
classem conscenderunt.

 III. DE INDOLE PVERILI  

1. [2] Idem Cato, cum proscriptorum ciuium capita in atrio Sullae
uideret, interrogauit Sarpedonem suum paedagogum cur tam
cruentum tyrannum nullus occideret. Respondit deesse uolentibus
facultatem. Dari sibi Cato ferrum a proprio pedissequo poposcit,
eo quod timeri ad haec audenda non posset. Postea paedagogus
numquam intromisit Catonem qui<n> prius sinum eius scrutaretur.

[3] Faustus, filius Sullae, in sc<h>ola degens patrem
proscribentem aperta saepe uoce laudabat, dicens idem se facturum
cum potitus rerum fuisset. Audit G. Cassius condiscipulum et
colapho ferit. O manum iam tyrannicidam!

[1] Aemilius Lepidus uix pubes in acie hostem strauit, tum cum
res militaris sola laudi erat, et ciuem protexit. Ob quae merita
ex senatus consulto statua eius posita est in Captolio cum bulla
atque praetexta.

2. {$DE FORTITVDINE$}

[1] Horatius Cocles, cum Etrusci in urbem Romam insistenter
irruerent per pontem sublicium Tiberis, in pontis fronte hosti
obstitit solus, donec quod leonem erat dirueretur. Denique soluta
compage per ciues, ubi accepit fragorem, cum armis se in Tiberim
dedit, ac pariter et hostium uictor et fluminis superiecta
Etruscorum tela uitauit.

[2]Cloelia uirgo haud dissimilis facti et uirtutis. Haec post
exiguum temporis interuallum per eundem alueum ruptis uinculis
innatauit. Obses quip<pe> Porsennae data, uigiles fefellit et
conscenso equo per Tiberim Romam rediit. Statua ei equestris ex
senatus consulto data.

[nou. 11] Sertorius loricatus, hastam rixam oculo gerens,
Rhodanum transnatauit.

[7]Gallis uictoribus duce Brenno cum sola arx et Capitolium ad
tuitionem p. R. esse coepisset neque his spatiis omnis recipi
turba uel nobilium ciuium posset, ex consilio senes planis
recepti sunt, et electi missi iuuenes ad tutiora ut ualerent
tuenda. Tum senatores cum insignibus honorum quos gesserant et
sacerdotiorum, apertis ubi [...]

