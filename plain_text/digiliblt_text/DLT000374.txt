digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Notitia urbis Constantinopolitanae



Correzione linguistica: Beatrice Strona

Codifica XML: Nadia Rosso

2018 digilibLT, Vercelli

Fonte: Geographi latini minores, collegit, recensuit,
prolegomenis instruxit A. Riese, Heilbronne 1878, 133-139.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Praefatio.  

Saepe litteris dediti, quos pro ingenii facultate latentium rerum
cura sollicitat, nunc peregrina gentium nunc secreta terrarum
curiosius animo peragrante metiuntur, ne quid ad familiaris
scientiae detrimentum relinquatur ignotum, inertiae esse
ducentes, si lateat homines quod in orbe consistit humano. Illis
igitur terrena passibus, freta stadiis, caelestia coniectura
captantibus, brutum et desidem iudicavi, cum totius absit mundi
cura, urbis etiam Constantinopolitanae, in qua vivendi palaestra
est, latere notitiam; quam supra conditoris laudem THEODOSII
invicti principis, in navam faciem vetustate detersa, ita virtus
et cura decoravit, ut eius perfectioni, quamvis sit quispiam
diligens, nihil possit adiungere. Vniversis igitur eius partibus
diligenter inspectis, corporum quoque eidem inservientium
recensito numero, fidem rerum omnium notitia circumscribente
signavi, ut admirantis intentio singulis edocta monumetis,
amplitudine quoque tantae felicitatis attonita fateatur, huic
urbi nec laudem sufficere nec amorem.

 Regio prima.  

Prima regio longa, situ plana, in angustum <producitur> a palatii
inferiore parte contra theatrum maius euntibus, dextro latere
declivis in mare descendit, regiis nobiliumque domiciliis clara.

Continet in se: idem palatium magnum, lusorium, palatium
Placidianum, domum Placidiae Augustae, domum nobilissimae
Marinae, thermas Arcadianas.

Vicos sive angiportus viginti novem, domos centum decem et octo,
porticus perpetuas duas, balneas privatas quindecim, pistrina
publica quattuor, pistrina privata quindecim, gradus IIII.

Curatorem unum, qui totius regionis sollicitudinem gerat.
Vernaculum unum velut servum in omnibus et internuntium regionis.
Collegiatos viginti quinque, qui e diversis corporibus ordinati
incendiorum solent casibus subvenire. Vicomagistros quinque,
quibus per noctem tuendae urbis cura mandata est.

 Regio secunda.  

Secunda regio ab initio theatri minoris post aequlitatem sui
latenter molli sublevata clivo mox ad mare praecipitiis abrupta
descendit.

Continet in se: ecclesiam magnam, ecclesiam antiquam, senatum,
tribunal purpureis gradibus exstructum, thermas Zeuxippi,
theatrum, amphitheatrum.

Vicos sive angiportus triginta quattuor, domos nonaginta et octo,
porticus magnas quattuor, balneas privatas tredecim, pistrina
privata quattuor, gradus IIII.

Curatorem unum, vernaculum unum, collegiatos triginta quinque,
vicomagistros quinque.

 Regio tertia.  

Tertia regio plana quidem in superiore parte, utpote in ea circi
spatio largius explicato, sed ab eius extrema parte nimis prono
clivo mare usque descendit.

Continet in se eundem circum maximum, domum Pulcheriae Augustae,
portum novum, porticum semirotundam quae ex similitudine fabricae
sigma Graeco vocabulo nuncupatur, tribunal fori Constantini.

Vicos septem, domos nonaginta quattuor, porticus magnas quinque,
balneas privatas undecim, pistrina privata novem . . . . . .

Curatorem unum, vernaculum unum, collegiatos viginti et unum,
vicomagistros quinque.

 Regio IIII.  

Regio quarta a miliario aureo, collibus dextra laevaque
surgentibus, ad planitiem usque valle ducente perducitur.

Continet in se: idem miliarium aureum, Augusteum, basilicam,
nymphaeum, porticum Phanionis, Liburnam marmoream navalis
victoriae monumentum, ecclesiam sive martyrium sancti Menae,
stadium, scalam Timasi.

Vicos XXXV, domos trecentas septuaginta quinque, porticus magnas
quattuor, balneas privatas septem, pistrina privata quinque,
gradus septem.

Curatorem unum, vernaculum unum, collegiatos XL, vicomagistros
quinque.

 Regio V.  

Regionis quintae non modica pars in obliquioribus posita locis
planitie excipiente producitur; in qua necessaria civitatis
aedificia continentur.

Continet in se: thermas Honorianas, cisternam Theodosianam,
prytaneum, thermas Eudocianas; strategium in quo est forum
Theodosiacum et obeliscus Thebaeus quadrus; horrea olearia,
Nymphaeum, horrea Troadensia, horrea Valentiaca, horrea
Costantiaca, portum prosphorianum, scalam Chalcedonensem.

Vicos viginti tres, domos centum octaginta quattuor, porticus
magnas VII, balneas privatas undecim, pistrina publica septem,
pistrina privata duo, gradus novem, macellos duos.

Curatorem unum, vernaculum unum, collegiatos quadraginta, vico
magistros quinque.

 Regio VI.  

Regio sexta, brevi peracta planitie, reliqua in devexo consistit;
a foro namque Constatini scalam usque sive traiectum Sycenum
porrigitur spatiis suis.

Continet in se: columnam purpuream Constantini, senatum eiusdem
loci, neorium, portum, scalam Sycenam.

Vicos vigenti duos, domos quadringentas octoginta quattuor,
porticum magnam unam, balneas privatas novem, pistrinum publicum
unum, pistrina privata decem et septem, gradus decem et septem.

Curatorem unum, vernaculum unum, collegiatos quadraginta novem,
vicomagistros quinque.

 Regio septima.  

Regio septima in conparatione superioris planior, quamvis et ipsa
circa lateris sui extremitatem habeatur in mare declivior. Haec
a parte dextera columnae Constantini usque ad forum Theodosii
continuis extensa porticibus et de latere aliis quoque pari
ratione porrectis, usque ad mare velut se ipsam inclinat et ita
deducitur.

Habet autem in se: ecclesias tres, hoc est Irenen, Anastasiam, et
sancti Pauli; columnam Theodosii intrinsecus usque ad summitatem
gradibus perviam; equites magnos duos, partem eiusdem fori
<Theodosiani>, thermas Carosianas.

Vicos octoginta quinque, domos septingentas undecim, porticus
magnas sex, balneas privatas XI, pistrina privata XII, gradus
XVI.

Curatorem unum, vernaculum unum, collegiatos octoginta,
vicomagistros quinque.

 Regio VIII.  

Octava regio ex parte tauri, nulla maris vicinitate contermina;
angustior magis quam lata spatia sua in longitudinem producta
conpensat.

Continet in se: partem fori Constantini, porticum sinistram
taurum usque, basilicam Theodosianam, Capitolium.

Vicos viginti unum, domos centum octo, porticus maiores quinque,
balneas privatas decem, pistrina privata quinque, gradus V,
macellos duos.

Curatorem unum, vernaculum unum, collegiatos XVII, vicomagistros
quinque.

 Regio nona.  

Regio nona prona omnis et in notum deflexa extensi maris
litoribus terminatur.

Continet in se: ecclesias duas Caenopolim et Homonoeam, horrea
Alexandrina, domum nobilissimae Arcadiae, thermas Anastasianas,
horreum Theodosianum.

Vicos XVI, domos centum sedecim, porticus maiores duas, balneas
privatas XV, pistrina privata XV, pistrina publica IIII, gradus
IIII.

Curatorem unum, vernaculum unum, collegiatos triginta octo,
vicomagistros quinque.

 Regio decima.  

Regio decima in aliud civitatis latus <versa> a nona regione
platea magna velut fluvio interveniente dividitur. Est vero
tractu planior nec usquam praeter maritima loca inaequalis,
longitudini eius latitudine non cedente.

Continet in se: ecclesiam sive martyrium sancti Acacii, thermas
Constantinianas, domum Augustae Placidiae, domum Augustae
Eudociae, domum noblissimae Arcadiae, nymphaeum maius.

Vicos viginti, domos sexcentas triginta sex, porticus maiores
sex, balneas privatas <XXII>, pistrina publica duo, pistrina
privata sedecim, gradus XII.

Curatorem unum, vernaculum unum, collegiatos nonaginta,
vicomagistros quinque.

 Regio undecima.  

Regio undecima, spatio diffusa liberiore, nulla parte mari
sociatur; est vero eius extensio tam plana, quam etiam collibus
inaequalis.

Continet in se: martyrium Apostolorum, palatium Flaccillianum,
domum Augustae Pulcheriae, bovem aereum, cisternam Arcadiacam,
cisternam Modestiacam.

Vicos VIII, domos quingentas tres, porticus maiores quattuor,
balneas privatas quattuordecim, pistrinum publicum unum, pistrina
privata tria, gradus septem.

Curatorem unum, vernaculum unum, collegiatos triginta septem,
vicomagistros quinque.

 Regio duodecima.  

Regio duodecima portam a civitate petentibus in longum plana
omnis constitit, sed latere sinistro mollioribus clivis deducta
maris confinio terminatur; quam moenium sublimior decorat
ornatus.

Continet in se: portam auream, porticus Troadenses, forum
Theodosiacum, columnam itidem intra se gradibus perviam, monetam,
portum Theodosiacum.

Vicos undecim, domos trecentas sexaginta tres, porticus maiores
tres, balneas privatas quinque, pistrina privatas quinque, gradus
VIII.

Curatorem unum, vernaculum unum, collegiatos decem et septem,
vicomagistros quinque.

 Regio tertia decima.  

Tertia decima regio Sycena est, quae sinu maris angusto divisa
societatem urbis navigiis frequentibus promeretur; tota lateri
montis adfixa praeter unius plateae tractum, quam subiacentium
eidem monti litorum tantum praestat aequalitas.

Continet in se: ecclesiam, thermas Honorianas, forum Honorianum,
theatrum, navalia.

. . . . ., domos quadringentas triginta unam, porticum maiorem
unam, balneas privatas quinque, pistrinum publicum unum, pistrina
privata quattuor, gradus VIII.

Curatorem unum, vernaculum unum, collegiatos XXXIIII,
vicomagistros quinque.

 Regio XIIII.  

Regio sane licet in urbis quarta decima numeretur parte, tamen
quia spatio interiecto divisa est, muro proprio vallata alterius
quodammodo speciem civitatis ostendit. Est vero progressis a
porta modicum situ planum, dextro autem latere in clivum surgente
usque ad medium fere plateae spatium nimis pronum; unde mare
usque mediocris haec, quae civitatis continet partem, explicatur
aequalitas.

Continet in se: ecclesiam, palatium, nymphaeum, thermas,
theatrum, lusorium, pontem sublicium sive ligneum.

Vicos undecim, domos centum sexaginta septem, porticus maiores
duas, balneas privatas quinque, pistrinum publicum unum, gradus
quinque.

. . . . . . . . . . . . . . . . . . . . . . . .

 Collectio civitatis.  

Cognita urbe per partes, fas est etiam situm conclusae iam
universitatis aperire, ut magnificentiae unicum decus non solum
videatur opere et manu confectum, sed etiam conspirantibus
elementis naturae felicitate munitum. Providentia ergo divina tot
futurorum hominum domiciliis consulente, longo tractu in
promunturii qualitatem spatiosior terra, faucinus Pontici maris
apposita, sinuosis portuosa lateribus, angustior latitudine,
circumflui maris tutela vallatur; hoc quoque spatium, quod solum
apertum maris circulus derelinquit, duplici muro acies turrium
extensa custodit. Intra quas saepta civitas continet in se omnia
singillatim memorata, quae nunc ad firmioris memoriae qualitatem
summatim collecta referemus.

Habet ergo urbs Constatinopolitana: palatia quinque, ecclesias
quattuordecim, domos divinas Augustarum sex, domos nobilissimas
tres, thermas octo, basilicas duas, fora quattuor, senatus duos,
horrea quinque, theatra duo, lusoria II, portus quattuor, circum
unum, cisternas quattuor, nymphaea IIII.

Vicos trecentos viginti duos, domos quattuor milia trecentas
octoginta octo, porticus quinquaginta duas, balneas privatas
centum quinquaginta tres, pistrina publica viginti, pistrina
privata centum viginti, gradus centum decem et septem, macellos
quinque.

Curatores tredecim, vernaculos quattuordecim, collegiatos
quingentos sexaginta, vicomagistros sexaginta quinque.

Columnam purpuream. Columnas intra se pervias duas. Colossum
unum. Tetrapylum aureum unum. Augusteum. Capitolium. Monetam.
Scalas maritimas tres.

Habet sane longitudo urbis a porta aurea usque ad litus maris
directa linea pedum quattuordecim milia septuaginta quinque,
latitudo autem pedum sex milia centum quinquaginta.

