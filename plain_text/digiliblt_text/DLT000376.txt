digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Prodigiorum Liber

Iulius Obsequens

Correzione linguistica: Elisa Rugnone

Codifica XML: Nadia Rosso

2013 digilibLT, Vercelli

Fonte: Giulio Ossequente, Prodigi, introduzione e testo a cura di
Paolo Mastandrea, traduzione e note di Massimo Gusso, Milano
2005.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

IVLII OBSEQVENTIS
PRODIGIORVM LIBER

I L. SCIPIONE C. LAELIO COSS.

Iunonis Lucinae templum fulmine ictum ita, ut fastigium valvaeque
deformarentur. In finitimis pleraque de caelo tacta. Nursiae
sereno nimbi orti et homines duo exanimati. Tusculi terra pluit.
Mula Reate peperit. Supplicatio per decem pueros patrimos <et>
matrimos totidemque virgines habita.

II M. MESSALA C. LIVIO COSS.

Luce inter horam tertiam et quartam tenebrae ortae. In Aventino
lapidum pluviae novemdiali expiatae. In Hispania prospere
militatum.

<III SP. POSTVMIO Q. MARCIO COSS.>

Sacrum novemdiale factum, quod in Piceno lapidibus pluit ignesque
caelestes multifariam orti levi afflatu complurium vestimenta
adusserunt. Aedes Iovis in Capitolio fulmine icta. In Vmbria
semimas duodecim ferme annorum inventus aruspicumque iussu
necatus. Galli, qui Alpes transierunt in Italiam, sine proelio
eiecti.

IV M. CLAVDIO QVINTO FABIO LABEONE COSS.

In area Vulcani per biduum, in area Concordiae totidem diebus
sanguinem pluit. In Sicilia insula nova mari nata. Hannibal in
Bithynia veneno periit. Celtiberi subacti.

V L. AEMILIO PAVLO CN. BAEBIO TAMPHILO COSS.

Procellosa tempestas strage in urbe facta signa aenea in
Capitolio deiecit, signa in circo maximo cum columnis evertit,
fastigia templorum aliquot a culmine abrupta dissipavit. Mulus
tripes Reate natus. Aedes Apollinis Caietae fulmine icta.

<VI P. LENTVLO M. BAEBIO COSS.>

In area Vulcani et Concordiae sanguinem pluit. Hastae Martis
motae. Lanuvii simulacrum Iunonis Sospitae lacrimavit.
Pestilentiae Libitina non suffecit. Ex Sibyllinis supplicatum cum
sex mensibus non pluisset. Ligures proelio victi deletique.

VII QVINTO FVLVIO L. MANLIO COSS.

Nimbis continuis in Capitolio signa aliquot deiecta. Fulmine
Romae et circa plurima decussa. In lectisternio [Iovis] terrae
motu deorum capita se converterunt; lanx cum integumentis quae
Iovi erant apposita decidit de mensa, oleas mures praeroserunt.

VIII M. IVNIO A. MANLIO COSS.

Incendio circa forum cum plurima essent deusta, aedes Veneris
sine ullo vestigio cremata. Vestae penetralis ignis extinctus:
virgo iussu M. Aemilii pontificis maximi flagro caesa negavit
ulterius interiturum. Supplicationibus habitis in Hispania et
Histria bella prospere administrata.

VIIIa GAIO CLAVDIO <TI. SEMPRONIO COSS.>

<...>

<IX CN. CORNELIO> Q. PETILLIO COSS.

Cum immolassent victimas consules, iecur extabuit. Cornelius ex
monte Albano rediens membris captus ad aquas Cumanas mortuus.
Petillius contra Ligures dimicans occisus est.

X M. LEPIDO P. MVCIO COSS.

Gravi pestilentia hominum boumque cadavera non sufficiente
Libitina cum iacerent, vulturius non apparuit. Celtiberi deleti.

XI Q. AELIO PAETO M. IVNIO COSS.

Romae aliquot loca sacra profanaque <de> caelo tacta. Anagniae
terra pluit. Lanuvi fax ardens in caelo visa. Calatiae in agro
publico per triduum et duas noctes sanguis manavit. Rex Illyrici
Gentius et Macedoniae Perseus devicti.

XII M. MARCELLO C. SVLPICIO COSS.

In Campania multis locis terra pluit. In Praenestino cruenti
ceciderunt imbres. Veienti lana ex arboribus nata. Terracinae in
aede Minervae mulieres tres, quae operatae sedebant, exanimatae.
Ad lucum Libitinae in statua equestri aenea ex ore et pede <equi>
aqua manavit diu. Galli Ligures deleti.

Comitia cum ambitiosissime fierent et ob hoc senatus in Capitolio
haberetur, milvus volans mustelam raptam de cella Iovis in medio
consessu patrum misit. Sub idem tempus aedes Salutis de caelo
tacta, in colle Quirinali sanguis terra manavit. Lanuvii fax in
caelo nocte conspecta. Fulmine pleraque discussa Cassini et sol
per aliquot horas noctis visus. Teani Sidicini puer cum quattuor
manibus et totidem pedibus natus. Vrbe <lu>strata pax domi
forisque fuit.

XIII CN. OCTAVIO T. MANLIO COSS.

Pestilentia fameque ita laboratum, ut ex Sibyllinis populus circa
compita sacellaque operaturus sederit. In aede Penatium valvae
nocte sua sponte adapertae, et lupi Esquiliis et in colle
Quirinali meridie apparuerunt exagitatique fuerunt. Vrbe lustrata
nihil triste accidit.

XIV TI. GRACCHO M’. IVVENTIO COSS.

Capuae nocte sol visus. In agro Stellati fulgure vervecum de
grege pars exanimata. Terracinae pueri trigemini nati. Formiis
duo soles interdiu visi, caelum arsit. Consae homo ex speculo
acie orta combustus. Gabiis lacte pluit. Fulmine pleraque decussa
in Palatio. In templum Victoriae cygnus inlapsus per manus
capientium effugit. Priverni puella sine manu nata. In
Cephallenia tuba in caelo cantare visa. Terra pluit. Procellosa
tempestate tecta diruta stragesque agrorum facta. Crebro
fulminavit. Nocte species solis Pisauri adfulsit. Caere porcus
humanis manibus et pedibus natus, et pueri quadrupedes et
quadrumanes nati. Ad forum Aesi bovem flamma ex ipsius ore nata
non laesit.

XV P. SCIPIONE NASI<CA> C. MARCIO COSS.

Anagniae caelum nocte arsit. Fulmine pleraque decussa. Frusinone
bos locutus. Reate mulus tripes natus. Cn. Octavius, legatus in
Syria, per Lysiam, tutorem Antiochi pueri, in gymnasio occisus.

XVI L. LENTVLO C. MARCIO COSS.

Procellosa tempestate in Capitolio aedes Iovis et circa <omnia>
quassata. Pontis † maximi tectum cum columnis in Tiberim
deiectum. In circo Flaminio porticus inter aedem Iunonis Reginae
et Fortunae tacta, et circa aedificia pleraque dissipata. Taurus
ad immolationem cum duceretur ob haec ipsa, corruit. Dalmatae
Scordis<ci> superati.

XVII Q. OPIMIO L. POSTVMIO COSS.

In Provinciam proficiscens Postumius consul cum immolaret, in
plurimis victimis caput in iocinere non invenit; profectusque
post diem septimum aeger Romam relatus expiravit. Consae arma in
caelo volare visa. Fulmine pleraque decussa. A Gallis et a
Lusitanis Romani per arma graviter vexati.

XVIII M. CLAVDIO MARCELLO LVCIO VALERIO FLACCO COSS.

Turbinis vi in campo columna ante aedem Iovis decussa cum signo
aurato; cumque aruspices respondissent magistratuum et sacerdotum
interitum fore, omnes magistratus se protinus abdicaverunt.
<Novemdiale sacrum fuit,> quod Ariciae lapidibus pluerat; item
supplicatio habita, quod Romae multis locis species toga<to>rum
visae adpropinquantium oculos eludebant. In Lusitania varie, in
Gallia prospere pugnatum.

XIX SPVRIO POSTVMIO LVCIO PISONE COSS.

Vasto incendio Romae cum regia quoque ureretur, sacrarium et ex
duabus altera laurus ex mediis ignibus inviolatae steterunt.
Pseudophilippus devictus.

XX P. AFRICANO C. LIVIO COSS.

Amiterni puer tribus pedibus, una manu natus. Romae et circa
fulmine pleraque icta. Caere sanguinis rivi <e> terra fluxerunt
et nocte caelum [ac terra] ardere visum. Frusinone aurum sacrum
mures adroserunt. Lanuvii inter horam tertiam et quintam duo
discolores circuli solem cinxerunt rubente alter, alter candida
linea. Stella arsit per dies <duos et> triginta; cum Carthago
obsideretur, in captivos Romanorum per Hasdrubalem barbaro more
saevitum, mox Carthago per Aemilianum diruta.

XXI APPIO CLAVDIO Q. METELLO COSS.

[Amiterni puer tribus pedibus natus. Caere sanguinis rivi e terra
fluxerunt.] Cum a Salassis illata clades esset Romanis,
decemviri pronuntiaverunt se invenisse in Sibyllinis, quotiens
bellum Gallis illaturi essent, sacrificari in eorum finibus
oportere.

XXII LVCIO METELLO QVINTO FABIO MAXIMO COSS.

Fames et pestilentia cum essent, per decemviros supplicatum.
Lunae androgynus natus praecepto aruspicum in mare deportatus:
tanta fuit Lunensibus pestilentia, ut iacentibus in publicum
passim cadaveribus qui funerarent defuerint. In Macedonia
exercitus Romanus proelio vexatus; adversus Viriathum dubie
dimicatum.

XXIII Q. CAEPIONE GAIO LAELIO COSS.

Praeneste et in Cephallenia signa de caelo cecidisse visa. Mons
Aetna ignibus abundavit. Prodigium maioribus hostiis quadraginta
expiatum. Annus pacatus fuit Viriatho victo.

XXIV M. AEMILIO GAIO HOSTILIO MANCINO COSS.

<Consules> cum Lavinii auspicarentur, pulli e cavea in silvam
Laurentinam evolarunt neque inventi sunt. Praeneste fax ardens in
caelo visa, sereno intonuit. Terracinae M. Claudius praetor in
nave fulmine conflagravit. Lacus Fucinus per milia passuum
quinque quoquo versum inundavit. In Graecostasi et in comitio
sanguine fluxit. Esquiliis equuleus cum quinque pedibus natus.
Fulmine pleraque decussa. Hostilius Mancinus consul in portu
Herculis cum conscenderet navem petens Numantiam, vox improviso
audita: mane Mancine; cumque egressus postea navem Genuae
conscendisset, anguis in nave inventus e manibus effugit. Ipse
consul devictus, mox Numantinis deditus.

XV L. FVRIO <SEX.> ATILIO SARRANO COSS.

Regium <atrium> paene totum incendio consumptum sine ullo humanae
fraudis aut neglegentiae vestigio. Puer ex ancilla quattuor
pedibus manibus oculis auribus et duplici obsceno natus. Puteolis
in aquis calidis rivi manarunt sanguine. Fulmine pleraque
deiecta. Puer aruspicum iussu crematus cinisque eius in mare
deiectus. A Vaccaeis exercitus Romanus caesus.

XXVI SERVIO FLACCO QVINTO CALPVRNIO COSS.

Mons Aetna maioribus solito arsit ignibus. Romae puer solidus
posteriore naturae parte genitus. Bononiae fruges in arboribus
natae. Bubonis vox primum in Capitolio, dein circa urbem audita:
quae avis praemio posito ab aucupe capta combustaque, cinis eius
in Tiberim dispersus. Bos locutus. In Numantia res male gestae,
exercitus Romanus oppressus.

XXVII P. AFRICANO C. FVLVIO COSS.

In Amiterno sol noctu visus, eiusque lux aliquandiu fuit visa.
Bos locutus et nutritus publice. Sanguine pluit. Anagniae servo
tunica arsit et intermortuo igne nullum flammae apparuit
vestigium. In Capitolio nocte avis gemitus similes hominis dedit.
In aede Iunonis Reginae scutum Ligusticum fulmine tactum.
Fugitivorum bellum in Sicilia exortum, coniuratione servorum
Italia oppressa.

<XXVIIa P. MVCIO L. CALPVRNIO COSS.>

Tiberius Gracchus <tribunus plebis in> legibus ferendis occisus.
Proditum est memoria Tiberium Gracchum, quo die periit, tristia
neglexisse omina, cum domi et in Capitolio sacrificanti dira
portenderentur, domoque exiens sinistro ad limen offenso pede
decusserit pollicem, et corvi fragmentum tegulae ante pedes eius
proiecerint ex stillicidio. In agro Romano lacte rivi manarunt.
Lunae terra quattuor iugerum spatio in profundum abiit et mox de
caverna lacum reddidit. Ardeae terra pluit. Minturnis lupus
vigilem laniavit et inter tumultum effugit. Romae bubo et alia
avis ignota visa. In aede Iunonis Reginae clausis per biduum
valvis infantis vox audita. Scuta novo sanguine maculata. Puella
quadrupes nata. In agro Ferentino androgynus natus et in flumen
deiectus. Virgines ter novenae canentes urbem lustraverunt. In
Italia multa milia servorum, quae coniuraverant, aegre
comprehensa et supplicio consumpta. In Sicilia fugitivi Romanos
exercitus necaverunt. Numantia diruta.

XXVIII APPIO CLAVDIO M. PERPERNA COSS.

Reate mulus cum quinque pedibus natus. Romae in Graecostasi lacte
pluit. Lupus et canis Ostiae pugnantes fulmine exanimati. Grex
ovium in Apulia uno ictu fulminis exanimatus. Terracinae sereno
praetor populi Romani fulmine exanimatus, navis velum in aquam
deiectum, et impensas omnes quae ibi erant ignis absumpsit.
Publius Crassus adversus Aristonicum dimicans occisus. Apollinis
simulacrum lacrimavit per quatriduum; vates responderunt Graeciae
fore exitium, unde deductum esset: sacrificatum tum a Romanis
donaque in templo posita. Phrygia recepta, Asia Attali testamento
legata Romanis. Antiocho regi Syriae ingenti exercitu dimicanti
hirundines in tabernaculo nidum fecerunt: quo prodigio neglecto,
proelium commisit et a Parthis occisus est. <...> M. Fulvii
Flacci triumviri dissensione in legibus ferendis <...> angues duo
nigri in cella Minervae allapsi civilem caedem portenderunt.

XXIX M. AEMILIO LVCIO AVRELIO COSS.

Nocturna tempestate in Capitolio aliquot templa concussa sunt.
Romae et circa fulmine pleraque deiecta sunt. Aetna mons terrae
motu ignes super verticem late diffudit, et ad insulas Liparas
mare efferbuit et quibusdam adustis navibus vapore plerosque
navales exanimavit, piscium vim magnam exanimem dispersit, quos
Liparenses avidius epulis appetentes contaminatione ventris
consumpti, ita ut nova pestilentia vastarentur insulae: quod
prodigium aruspicum responso seditionem, quae <brevi> post
tempore patuit, portendit.

XXX M. PLAVTIO M. FVLVIO COSS.

In arboribus fruges natae sunt. Oleo et lacte in Veiente pluit.
Bubo in Capitolio visus. Arpis lapideus imber triduo <cecidit.
Vis> apparuit locustarum ingenti agmine in Africa, quae a vento
in mare deiectae fluctibusque eiectae Cyrenis, odore intolerabili
<et> mortifero vapore gravem pestilentiam fecerunt pecorum
hominumque: DCCC milia consumpta tabe proditum est. Fregellae,
quae adversus Romanos coniuraverant, dirutae. Ligures Sallyes
trucidati.

XXXI C. CASSIO LONGINO C. SEXTIO COSS.

In Graecostasi lacte pluit. Fulmine Crotone grex ovium cum cane
et tribus pastoribus exanimatus. Satur<ni>ae vitulus biceps
natus. Tumultus in urbe fuit <C.> Graccho leges ferente.

XXXII CN. DOMITIO C. FANNIO COSS.

In foro Suessano androgynus natus in mare delatus est. In Gallia
tres soles et tres lunae visae. Vitulus biceps natus. Bubo in
Capitolio visus. Aetnae incendio Catina consumpta. Sallyes et
Allobroges devicti.

XXXIII L. OPIMIO QVINTO FABIO MAXIMO COSS.

Grex luporum limites, qui in agrorum divisione per C. Gracchum
depositi erant, dissipavit; ipse Gracchus in Aventino occisus.

XXXIV L. AVRELIO [ET] L. CAECILIO COSS.

Androgynus in agro Romano annorum octo inventus et in mare
deportatus. Virgines ter novenae in urbe cantarunt.

XXXV M. CATONE QVINTO MARCIO COSS.

Catone consule immolante exta tabuerunt, caput iocineris inventum
non est. Lacte pluit. Terra cum mugitu tremuit. Examen apum in
foro consedit. Sacrificium ex Sibyllinis.

XXXVI L. CAECILIO <Q. MVCIO> COSS.

Fulmine Romae et circa pleraque tacta. Praeneste lacte pluit.
Hastae Martis in regia motae. Priverni terra septem iugerum
spatio in caverna desedit. Saturniae androgynus annorum decem
inventus et mari demersus. Virgines viginti septem urbem carmine
lustraverunt. Reliquum anni in pace fuit.

XXXVII M’. ACILIO GAIO PORCIO COSS.

L. Helvius eques Romanus a ludis Romanis cum in Apuliam
reverteretur, in agro Stellati filia eius virgo equo insidens
fulmine icta exanimataque, vestimento deducto in inguinibus,
exserta lingua, per inferiores locos ut ignis ad os emicuerit;
responsum infamiam virginibus et equestri ordini portendi quia
equi ornamenta dispersa erant. Tres uno tempore virgines Vestales
nobilissimae cum aliquot equitibus Romanis incesti poenas
subierunt. Aedes Veneri Verticordiae facta.

XXXVIII C. CAECILIO GNAEO PAPIRIO COSS.

Albanus mons nocte ardere visus. Aedicula et signum de caelo
tacta, ara Salutis interrupta. Terra in Lucanis et Privernati
late hiavit. In Gallia caelum ardere visum. Cimbri Teutonique
Alpes transgressi foedam stragem Romanorum sociorumque fecerunt.

XXXIX P. SCIPIONE LVCIO CALPVRNIO COSS.

Maxima pars urbis exusta cum aede Matris magnae. Lacte per
triduum pluit hostiisque expiatum maioribus. Iugurthinum bellum
exortum.

XL SERVIO GALBA M. SCAVRO COSS.

Avis incendiaria et bubo in urbe visae. In laotomiis homo ab
homine adesus. Ex Sibyllinis in insula Cimolia sacrificatum per
triginta ingenuos <pueros> patrimos et matrimos totidemque
virgines. Multa milia hominum intumescente Pado et stagno
Arretino obruta. Bis lacte pluit. Nursiae gemini ex muliere
ingenua nati, puella integris omnibus membris, puer a parte
priore alvo aperto ita ut nudum intestinum conspiceretur, idem
posteriore natura solidus natus, qui voce missa exspiravit.
Contra Iugurtham prospere dimicatum.

XLI Q. SERVILIO CAEPIONE <C.> ATILIO SARRANO COSS.

Amiterni cum ex ancilla puer nasceretur, «Ave» dixit. [P. Sarrano
C. Atilio coss.] In agro Perusino et Romae locis aliquot lacte
pluit. Inter multa fulmine icta, Atellis digiti hominis quattuor
tamquam ferro praecisi; argentum signatum afflatu fulminis
diffluxit; in agro Trebulano mulier nupta civi Romano fulmine
icta nec exanimata. Fremitus caelestis auditus et pila caelo
cadere visa. Sanguine pluit. Romae interdiu fax sublime volans
conspecta, in aede Larum flamma a fastigio ad summum columen
penetravit innoxia. Per Caepionem consulem senatorum et equitum
iudicia communicata. Cetera in pace fuerunt.

XLII P. RVTILIO CN. MANLIO COSS.

Trebulae Mutuscae ante quam ludi committerentur, canente tibicine
angues nigri aram circumdederunt, desinente cantare dilapsi;
postero die exorti, a populo lapidibus enecati. Foribus templi
adapertis simulacrum Martis ligneum capite stans inventum. A
Lusitanis exercitus Romanus caesus.

XLIII GAIO MARIO GAIO FLAVIO COSS.

Bubo extra urbem visus. Bos locuta. Trebulae Mutuscae simulacrum
in templo quod capite adaperto fuit, opertum inventum. Nuceriae
ulmus vento eversa, sua sponte erecta in radicem convaluit. In
Lucanis lacte, Lunae sanguine pluit. Arimini canis locutus. Arma
caelestia Tuderte Ameriaeque ab ortu et occasu visa pugnare, et
ab occasu vinci: aruspicum responso populus stipem Cereri et
Proserpinae tulit, virgines viginti septem dona canentes
tulerunt. Luna interdiu cum stella ab hora tertia usque ad horam
septimam apparuit. A fugitivis et desertoribus in Thurinis
regiones vastatae. Cimbri Alpes transgressi per Hispaniam
vastatam iunxerunt se Teutonis.

<XLIIIa GAIO MARIO LVCIO AVRELIO COSS.>

Lupus urbem intravit. Fulminis ictu vultures super turrem
exanimati. Hora diei tertia solis defectus lucem obscuravit.
Examen apium ante aedem Salutis consedit. In comitio lacte pluit.
In Piceno tres soles visi. In agro Vulsiniensi flamma e terra
orta caelumque visa contingere. In Lucanis duo agni equinis
pedibus nati, alter siminino capite. In Tarquiniensi lactis rivi
terra scaturiente exorti. Aruspicum responso signa oleaginea duo
armata statuta supplicatumque. In Macedonia Thraces subacti.

XLIV GAIO MARIO QVINTO LVTATIO COSS.

Novemdiale sacrum fuit quod in Tuscis lapidibus pluerat. Vrbs
aruspicum iussu lustrata. Hostiarum cinis per decemviros in mare
dispersus, et per dies novem circa omnia templa per magistratus
et municipes pompa ducta supplicantum. Hastae Martis in regia sua
sponte motae. Sanguine circa amnem Anienem pluit. Examen apium
in foro boario in sacello consedit. In Gallia in castris lux
nocte fulsit. Puer ingenuus Ariciae flamma comprehensus nec
ambustus. Aedes Iovis clusa fulmine icta: cuius expiationem quia
pri<m>us monstraverat Aemilius Poten<tiae Picent>is aruspex
praemium tulit, ceteris celantibus quod ipsis liberisque exitium
portenderetur. Piratae in Cilicia a Romanis deleti, Teutoni a
Mario trucidati.

<XLIVa GAIO MARIO M’. AQVILIO COSS.>

Ancilia cum crepitu sua sponte mota. Servus Q. Servilii Caepionis
Matri Idaeae se praecidit, et trans mare exportatus, ne unquam
Romae reverteretur. Vrbs lustrata. Capra cornibus ardentibus per
urbem ducta, porta Naevia emissa relictaque. In Aventino luto
pluit. Lusitanis devictis, Hispania ulterior pacata, Cimbri
deleti.

XLV GAIO MARIO LVCIO VALERIO COSS.

Fax ardens Tarquiniis late visa subito lapsu cadens. Sub occasu
solis orbis clipei similis ab occidente ad orientem visus
perferri. In Piceno terrae motu domicilia ruinis prostrata,
quaedam convulsa sede sua inclinata manserunt. Fremitus armorum
ex inferno auditus. Quadrigae auratae in foro a pedibus
sudaverunt. Fugitivi in Sicilia <sine> proeliis trucidati.

XLVI M. ANTONIO A. POSTVMIO COSS.

Bubone in urbe viso, urbs lustrata. Nimbis et procella plurima
dissipata, fulmine pleraque tacta. Lanuvii in aede Iunonis
Sospitae in cubiculo deae sanguinis guttae visae. Nursiae aedes
sacra terrae motu disiecta. Lusitani rebellantes subacti. Sex.
Ti<ti>us tribunus plebis de agris dividendis populo cum
repugnantibus collegis pertinaciter legem ferret, corvi duo
numero in alto volantes ita pugnaverunt supra contionem ut
rostris unguibusque lacerarentur: aruspices sacra Apollini
litanda, et de lege quae ferebatur supersedendum pronuntiarunt.
Fremitus ab inferno ad caelum ferri visus inopiam famemque
portendit. Populus stipem, matronae thesaurum et virgines dona
Cereri et Proserpinae tulerunt. Per virgines viginti septem
cantitatum, signa cupressea duo Iunoni Reginae posita. In
Lusitania prospere a Romanis pugnatum.

XLVII QVINTO METELLO T. DIDIO COSS.

Bubone in Capitolio supra deorum simulacra viso cum piaretur,
taurus victima exanimis concidit. Fulmine pleraque decussa.
Hastae Martis in regia motae. Ludis in theatro creta candida
pluit: fruges et tempestates portendit bonas. Sereno tonuit. Apud
aedem Apollinis decemviris immolantibus caput iocineris non
fuit, sacrificantibus anguis ad aram inventus. Item androgynus in
mare deportatus. In circo inter pila militum ignis fusus.
Hispani pluribus proeliis devicti.

XLVIII GNAEO CORNELIO LENTVLO P. LICINIO COSS.

Supplicatum in urbe quod androgynus inventus et in mare
deportatus erat. Pisauri terrae fremitus auditus. Muri pinnae,
sine terrae motu passim deiectae, civiles portendere discordias.
Nursiae simulacrum Iovis in partem sinistram conversum. Cupressea
simulacra Iunoni Reginae posita per virgines viginti septem,
quae urbem lustraverunt. Celtiberi Maedi Dardani subacti.

XLIX GNAEO DOMITIO GAIO CASSIO COSS.

Lupus urbem ingressus in domo privata occisus. Bubo in Capitolio
occisus. Fulmine pleraque decussa, signa aurata Iovis cum capite
columnaque disiecta. Faesulis sanguine terra manavit. Arretii
mulieri e naso spicae farris natae, eadem farris grana vomuit.
Vrbe lustrata Ptolomaeus, rex Aegypti, Cyrenis mortuus S. P. Q.
Romanum heredem reliquit.

L L. CRASSO QVINTO SCAEVOLA COSS.

Caere lacte pluit. Lebadiae Eutychides in templum Iovis Trophonii
degressus tabulam aeneam extulit in qua scripta erant quae ad
res Romanas pertinerent. Fulminis afflatu pleraque animalia
exanimata. Venafri hiatu terra alte subsedit. Vultures canem
mortuum laniantes occisi ab aliis et comesi vulturibus. Agnus
biceps, puer tribus manibus totidemque pedibus natus. [At] Hastae
Martis in regia motae. Androgynus Vrbino natus in mare
deportatus. Pax domi forisque fuit.

LI GAIO CAELIO LVCIO DOMITIO COSS.

Novemdiale sacrum fuit quod in Volsca gente lapidibus pluerat.
Vulsiniis luna nova defecit et non nisi postero die hora tertia
comparuit. Puella biceps, quadripes, quadrimana, gemina feminea
natura mortua nata. Avis incendiaria visa occisaque. In Vestinis
in villa lapidibus pluit. Fax in caelo apparuit et totum caelum
ardere visum. Terra sanguine manavit et concrevit. Canes saxa,
tegulas vultures roserunt. Faesulis ingens multitudo inter
sepulcra lugubri veste, pallida facie interdiu ambulare gregatim
visa. Per Nasicam Hispaniae principes qui rebellabant supplicio
consumpti, urbibus dirutis.

LII GAIO VALERIO M. HERENNIO COSS.

Romae et circa fulmine pleraque decussa. Ancilla puerum unimanum
peperit. Fregellis aedes Neptuni nocte patefacta. Maris vituli
cum exta demerentur, gemini vitelli in alvo eius inventi. Arretii
signum aeneum Mercurii sudavit. In Lucanis gregem vervecum, cum
pasceretur et nocte in stabulo, flamma circumdata nihil adussit.
Carseolis torrens sanguinis fluxit. Lupi urbem ingressi.
Praeneste lana volitavit. In Apulia mula peperit. Milvus in aede
Apollinis Romae comprehensus. Herennio consuli bis immolanti
caput iocineris defuit. In sacro novemdiali, cena deae posita a
cane adesa antequam delibaretur. Vulsiniis prima luce flamma
caelo emicare visa: cum in unum coisset, os flamma ferrugineum
ostendit, caelum visum discedere, cuius hiatu vertices flammae
apparuerunt. Lustrationibus prospere expiatum: nam totus annus
domi forisque tranquillus fuit.

LIII GAIO CLAVDIO M. PERPERNA COSS.

Bubo in aede Fortunae Equestris comprehensus inter manus
exspiravit. Faesulis fremitus terrae auditus. Puer ex ancilla
natus sine foramine naturae qua umor emittitur. Mulier duplici
natura inventa. Fax in caelo visa. Bos locuta. Examen apium in
culmine privatae domus consedit. Volaterris sanguinis rivus
manavit. Romae lacte pluit. Arretii duo androgyni inventi. Pullus
gallinaceus quadripes natus. Fulmine pleraque icta. Supplicatio
fuit, populus Cereri et Proserpinae stipem tulit, virgines
viginti septem carmen canentes urbem lustraverunt. Maedorum gens
in Macedonia provinciam cruente vastavit.

LIV LVCIO MARCIO SEXTO IVLIO COSS.

Livio Druso tr. pl. leges ferente cum bellum Italicum
consurgeret, prodigia multa apparuerunt urbi. Sub ortu solis
globus ignis a septemtrionali regione cum ingenti sono caeli
emicuit. Arretii frangentibus panes cruor e mediis fluxit. In
Vestinis per dies septem lapidibus testisque pluit. Aenariae
terrae hiatu flamma exorta in caelum emicuit. Circa Regium terrae
motu pars urbis murique diruta. In Spoletino colore aureo globus
ignis ad terram devolutus, maiorque factus e terra ad orientem
ferri visus, magnitudinem solis obtexit. Cumis in arce simulacrum
Apollinis sudavit. Aedis Pietatis in circo Flaminio clausa
fulmine icta. Asculo per ludos Romani trucidati; cum ex agris in
urbem pecora armentaque Latini agerent, strages hominum passim
facta: armenta in tantam rabiem concitata sunt, ut vastando
<agros> suos hostile imaginarentur bellum † lacrimantesque multis
affectibus calamitatem praesagirent suis.

LV LVCIO IVLIO CAESARE P. RVTILIO COSS.

Metella Caecilia somnio Iunonem Sospitam profugientem, quod
immunde sua templa foedarentur, cum suis precibus aegre revocatam
diceret, aedem matronarum sordidis obscenisque corporis
coinquinatam ministeriis, in qua etiam sub simulacro deae cubile
canis confetae erat, commundatam supplicationibus habitis
pristino splendori restituit. A Picentibus Romani barbaro more
excruciati, ubique in Latio clades accensa. Rutilius Lupus
spretis religionibus, cum in extis caput non invenisset
iocineris, amisso exercitu in proelio occisus.

LVI LVCIO SYLLA QVINTO POMP<EIO> COSS.

Pompe<d>ius Silo in oppidum Bovianum, quod ceperat, triumphans
invectus omen victoriae hostibus ostendit, quia triumphus in
urbem victricem, non victam induci solet: proximo proelio amisso
exercitu occisus. Mithridati adversus <Rhodios> socios bellum
paranti prodigia apparuerunt; Stratopedo, ubi senatus haberi
solet, corvi vulturem tundendo rostris occiderunt; in eundem
locum sidus ingens caelo demissum; Isidis species visa <sambucam>
fulmine petere; lucum Furiarum cum Mithridates succenderet,
risus exauditus ingens sine auctore. Cum aruspicum iussu virginem
Furiis immolaret, e iugulo puellae risus ortus turbavit
sacrificium. Classis Mithridatis in Thessalia <incensa, alia> a
Romanis in proelio demersa.

<LVIa L. CINNA CN. OCTAVIO COSS.>

Cinna et Mario per bella crudeliter saevientibus Romae, in
castris Gnaei Pompei caelum ruere visum, arma signaque tacta,
milites exanimati; ipse Pompeius afflatus sidere interiit: lectum
eius populus diripuit, corpus unco traxit, quod discrimine
civili perseverasset periclitanti patriae non succurrere, cum et
imperium et maximos haberet exercitus.

<LVIb L. CINNA C. MARIO COSS.>

Piraeum Sylla cum oppugnaret diuturno labore, unus miles eius
aggerem ferens exanimatus fulmine; aruspex respondit, quod caput
iacentis in oppidum versum esset, introitum et victoriam Romanis
significare: post breve tempus Athenae et Piraeum a Sylla capta.
Ilio a C. Fimbria incenso, cum aedes quoque Minervae
deflagrasset, inter ruinas simulacrum antiquissimum inviolatum
stetit spemque restitutionis oppido portendit.

LVII LVCIO SCIPIONE GAIO NORBANO COSS.

Per Syllana tempora inter Capuam et Vulturnum ingens signorum
sonus armorumque horrendo clamore auditus, ita ut viderentur duae
acies concurrere per plures dies. rei miraculum intus
considerantibus vestigia equorum hominumque et recenter protritae
herbae et virgulta visa molem ingentis belli portendere. In
Etruria Clusii mater familiae vivum serpentem peperit, qui iussu
aruspicum in profluentem deiectus a<d>versa aqua natavit. Lucius
Sylla post quintum annum victor in Italiam reversus magno terrori
fuit inimicis. Aeditui <neglegentia> Capitolium una nocte
conflagravit. Syllae crudelitate foeda proscriptio principum
fuit; centena milia hominum consumpta Italico civilique bello
relata sunt.

LVIII MA<ME>RCO AEMILIO D. BRVTO COSS.

D. Laelius legatus Pompei (cui prodigium Romae erat factum in
lecto uxoris duo angues conspecti in diversumque lapsi, proxime
Pompeio in castris sedenti accipiter super caput accesserat) in
Hispania adversus Sertorium <dimicans> inter pabulatores occisus.

LIX GNAEO OCTAVIO C. SCRIBONIO COSS.

Reate terrae motu aedes sacrae in oppido agrisque commotae, saxa
quibus forum stratum erat discussa, pontes interrupti, ripae
labentis fluminis in aquam provolutae, fremitus inferni exauditi
et post paucos dies quae concussa erant corruerunt. Saxum vivum
cum provolveretur, in praecipiti rupe immobile stetit. A Sertorio
in Hispania exercitus Romani caesi. Adversum Maedos varie
dimicatum.

LX C. AVRELIO LVCIO OCTAVIO COSS.

Sertorio in Hispania exercitum ducenti tale prodigium est factum:
scuta equitum parte exteriore iaculaque et pectora equorum
cruenta visa. Quod prosperum sibi interpretatus est Sertorius,
quia exteriora hostili sanguine maculari solent. Continua ei
proelia cum successu fuerunt.

<LXa M. LVCVLLO C. CASSIO COSS.> 681/73

Cyzicum Mithridates cum oppugnaret, Aristagorae, qui in summo
magistratu erat, Proserpina in quiete visa est dicere adversus
tibicines se tubicinem comparasse: postero die turres hostium
vento disiectae sunt. Ad immolandum bos sacra iniussa de montibus
per hostium classem adnatavit seque ad aras percutiendam
obtulit.

LXI M. CICERONE GAIO ANTONIO COSS.

Fulmine pleraque decussa. Sereno Vargunteius Pompeiis de caelo
exanimatus. Trabis ardens ab occasu ad caelum extenta. Terrae
motu Spoletum totum concussum et quaedam corruerunt. Inter alia
relatum biennio ante in Capitolio lupam Remi et Romuli fulmine
ictam, signumque Iovis cum columna disiectum, aruspicum responso
in foro repositum. Tabulae legum aeneae <ictae> litteris
liquefactis. Ab his prodigiis Catilinae nefaria conspiratio
coepta.

<LXIa D. SILANO L. MVRENA COSS.>

<C. Antonius> cum in agro Pistoriensi Catilinam devicisset,
laureatos fasces in provinciam tulit; ibi a Dardanis oppressus,
amisso exercitu profugit: apparuit eum hostibus portendisse
victoriam, cum ad eos laurum victricem tulerit quam in Capitolio
debuerat deponere.

LXII QVINTO METELLO L. AFRANIO COSS.

Die toto ante sereno circa horam undecimam nox se intendit,
deinde restitutus fulgor. Turbinis vi tecta deiecta. Ponte
sublapso homines in Tiberim praecipitati. In agris pleraeque
arbores eversae <a> radicibus. Lusitani Gallaeci devicti.

<LXIII L. DOMITIO APPIO CLAVDIO COSS.>

Lupi in urbe visi, nocturni ululatus flebiles canum auditi.
Simulacrum Martis sudavit. Fulmen tota urbe pervagatum pleraque
deorum simulacra decussit, homines exanimavit. Vrbs lustrata.
Propter dictaturam Pompeii ingens seditio in urbe fuit.

LXIV GNAEO DOMITIO [APPIO CLAVDIO] <M. MESSALA> COSS.

M. Crassus ad Parthos profectus cum Euphratem transiret, multa
prodigia neglexit. Cum etiam coorta tempestas signifero signum
abreptum mersisset gurgite, et offundente <se> nimborum caligine
prohiberentur transire, pertinaciter perseverans cum filio et
exercitu interiit.

LXV LVCIO PAVLO GAIO MARCELLO COSS.

Mula pariens discordiam civium, bonorum interitum, mutationem
legum, turpes matronarum partus significavit. Incendium quo
maxima pars urbis deleta est prodigii loco habitum. Inter
Caesarem et Pompeium bella civilia exorta.

<LXVa C. IVLIO CAESARE P. SERVILIO COSS.>

Adversus Caesarem Pompeius <in> Macedonia cum invitatis gentibus
amicis instrueret aciem, a Dyrrhachio venientibus adversa fuerunt
fulmina. Examen apium in signis <cladem> portendit, nocturni
terrores in exercitu fuere. Ipse Pompeius pridie pugnae die<i>
visus in theatro suo ingenti plausu excipi, mox acie victus in
Aegypto occisus. Eo ipso die plerisque locis signa sua sponte
conversa <constat>, clamorem crepitumque armorum Antiochiae, bis
ut curreretur in muros, auditum <Ptolema>ideque, sonum tympanorum
Pergami. Palma viridis Trallibus in aede Victoriae sub Caesaris
statua intra coagmenta lapidum magnitudine matura enata. C.
Cornelius augur Patavii eo die, cum aves admitterent, proclamavit
rem geri et vincere Caesarem.

LXVI C. CAESARE M. LEPIDO COSS.

Decem legionum aquilae <Gnaeo>, Cn. Pompeii filio, quae fulmina
tenebant visae dimittere et in sublime avolare. Ipse adulescens
Pompeius victus et fugiens occisus.

LXVII GAIO CAESARE M. ANTONIO COSS.

Caesari dictatori exta sine corde inventa. Calpurnia uxor
somniavit fastigium domus quod S. C. erat adiectum ruisse; nocte
cum valvae cubi<cu>li clausae essent, sua sponte apertae sunt,
ita ut lunae fulgore qui introvenerat Calpurnia excitaretur. Ipse
Caesar viginti tribus vulneribus in curia Pompeiana a coniuratis
confossus.

LXVIII M. ANTONIO P. DOLABELLA COSS.

C. Octavius testamento Caesaris patris Brundisii se in Iuliam
gentem adsc<itum aud>ivit; cumque hora diei tertia ingenti
circumfusa multitudine Romam intraret, sol puri ac sereni caeli
orbe modico inclusus extremae lineae circulo, qualis tendi arcus
in nubibus solet, eum circumscripsit. Ludis Veneris Genetricis,
quos pro collegio fecit, stella hora undecima crinita sub
septemtrionis sidere exorta convertit omnium oculos: quod sidus
quia ludis Veneris apparuit, divo Iulio insigne capitis
consecrari placuit. Ipsi Caesari monstrosa malignitate Antonii
consulis multa perpesso generosa fuit ad resistendum constantia.
Terrae motus crebri fuerunt. Fulmine navalia <et alia> pleraque
tacta. Turbinis vi simulacrum quod M. Cicero ante cellam Minervae
pridie quam plebiscito in exilium iret posuerat, dissipatum
membris pronum iacuit, fractis umeris bracchiis capite, dirum
ipsi Ciceroni portendit. Tabulae aeneae ex aede Fidei turbine
evulsae, aedis Opis valvae fractae, arbores radicitus et pleraque
tecta eversa. Fax caelo ad occidentem visa ferri. Stella per
dies septem insignis arsit. Soles tres fulserunt, circaque solem
imum corona spic<e>ae similis in orbem emicuit, et postea in unum
circulum sole redacto multis mensibus languida lux fuit. In aede
Castoris nominum litterae quaedam Antonii et Dolabellae consulum
excussae sunt, quibus utrisque alienatio a patria significata.
Canum ululatus nocte ante pontificis maximi domum [Lepidi]
auditi, ex his maximus a ceteris laniatus turpem infamiam Lepido
portendit. Ostiae grex piscium in sicco reciproco maris fluxu
relictus. Padus inundavit et intra ripam refluens ingentem
viperarum vim reliquit. Inter Caesarem et Antonium civilia bella
exorta.

LXIX GAIO PANSA <A.> HIRTIO COSS.

Caesari cum honores decreti essent et imperium adversus Antonium,
immolanti duplicia exta apparuerunt: secutae sunt eum res
prosperae. C. Pansae cos. statua equestris <aenea ante ostium>
domi corruit; equus phaleratus in ipsius conspectu festinans
concidit; quidam e populo sanguine victimarum prolapsus respersam
cruore palmam proficiscenti dedit: funesta haec ipsi prodigia
fuerunt, qui mox adversus Antonium dimicans in mortem vulneratus
est. Armorum telorumque species a terra visa cum fragore ad
caelum ferri. Signa legionis, quae relicta a Pansa ad urbis
praesidium erat, veluti longo situ inductis araneis vestiri visa.
Fulmine pleraque icta. In castris Caesaris luce prima in culmine
praetorii super linteum consedit aquila, inde circumvolantibus
minoribus avibus excita de conspectu abiit. Oraculo Apollinis vox
audita: «Lupis rabies hieme, aestate frumentum non demessum».
Veteranis Caesari consulatum flagitantibus terribilis tumultus
Romae fuit. Caesar cum in campum Martium exercitum deduceret, sex
vultures apparuerunt; conscendenti deinde rostra creato consuli
iterum sex vultures conspecti veluti Romuli auspiciis novam urbem
condituro signum dederunt. Reconciliatione inter Caesarem
Antonium Lepidum facta foeda principum fuit proscriptio.

LXX M. LEPIDO MVNATIO PLANCO COSS.

Mula Romae ad duodecim portas peperit. Canis aeditui mortua a
cane tracta. Lux ita <nocte> fulsit, ut tamquam die orto ad opus
surgeretur. In Mutinensi victoriae Marianae signum meridiem
spectans sua sponte conversum in septemtrionem hora quarta: cum
haec victimis expiarentur, soles tres circiter hora tertia diei
visi, mox in unum orbem contracti. Latinis in Albano monte cum
sacrificaretur, ex um<er>o ac pollice Iovis cruor manavit. Per
Cassium et Brutum in provinciis direptionibus sociorum bella
gesta. Notatum est prodigii loco fuisse, quod P. Titius praetor
propter dissensiones collegae magistratum abrogavit, et ante
annum est mortuus. Constat neminem qui magistratum collegae
abstulerat annum vixisse. Abrogaverunt autem hi: Lucius Iunius
Brutus consul Tarquinio Collatino, Tib. Gracchus M. Octavio, C.
Cinna tr. pl. C. Marullo et L. Flavo.<...>

Bruto et Cassio pugnam adversus Caesarem et Antonium molientibus,
in castris Cassii examen apium consedit: locus aruspicum iussu
interclusus interius ducto vallo; vulturum et aliarum alitum,
quibus strages cadaverum pabulo est, ingens vis exercitum
advolavit; puer in pompa Victoriae cultu cum ferretur, ferculo
decidit; lustratione lictor perversis fascibus lauream imposuit;
Brutianis in proelium egredientibus Aethiops in porta occurrit et
a militibus confossus. Cassius et Brutus interierunt.

LXXI GAIO FVRNIO GAIO SILANO COSS.

Sub Appennino, in villa Liviae uxoris Caesaris, ingenti motu
terra intremuit. Fax caelestis a meridiano ad septemtrionem
extenta lucem diurnae similem in nocte fecit. Turris hortorum
Caesaris ad portam Collinam de caelo tacta. Insidiis Germanorum
Romani circumventi sub M. Lollio legato graviter vexati.

LXXII PAVLO FABIO QVINTO AELIO COSS.

In Germania in castris Drusi examen apium in tabernaculo Hostilii
Rufi, praefecti castrorum, consedit ita ut funem praetendentem
praefixamque tentorio lanceam amplecteretur. Multitudo Romanorum
per insidias subiecta est.

