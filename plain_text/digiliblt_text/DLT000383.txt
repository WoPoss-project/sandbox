digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De insitione

Palladius Rutilius Taurus Aemilianus

Correzione linguistica: Laura Mosca

Codifica XML: Laura Mosca

2015 DigilibLT Project, Vercelli

Fonte: Palladii Rutilii Tauri Aemiliani Viri inlustris, Opus
agricolturae, De veterinaria medicina, De insitione, ed. R.H.
Rodgers, Leipzig 1975 (Bibliotheca Scriptorum Graecorum et
Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 DE INSITIONE LIBER  

1. Habes aliud indultae fiduciae testimonium: pro usura temporis
hoc opus tibi de arte insitionis adieci. Sed quod uolumina haec
ruris colendi serius quam iusseras scripta sunt, librarii manus
segnior fecit. Cuius ego tarditatem numquam maligne aestimo; scio
enim quo frequenter inclinet argutia famulorum. Malo opera eius
expectare potius quam timere.

2. Nescio utrum commune sit dominis: mihi difficile contigit in
seruilibus ingeniis inuenire temperiem. Ita saepissime natura
haec uitiat commodum, si quod est, et miscet optanda contrariis.
Velocitas procurrit in facinus; segnities figuram benignitatis
imitatur et tantum recedit ab agilitate quantum recessit a
scelere. Diu tamen apud te pudorem meum distuli, sed hoc quasi
bonus famulus fecit. Verum nescio si tuum modo ad has minutias
inclinetur ingenium.

3. Grande erit et par desiderio suo quod studii tui quaerat
adfectio, et licet de his nugis fauorabiliter sentias, ego meas
opes aestimare non differo. Non est magni loci assibus intuendis
oculos duxisse per puluerem, quia nescio quomodo notae quaedam
sunt maximarum personarum minuta conpendia.



     Pasiphile, ornatus fidei, cui iure fatemur,
     si quid in arcano pectoris umbra tegit,
     bis septem paruos, opus agricolare, libellos
     quos manus haec scripsit parte silente pedum,
     nec strictos numeris nec Apollinis amne fluentes
     sed pura tantum rusticitate rudes,
     commendas, dignaris, amas et uilia dicta
     adfectu socii sollicitante colis.
     Nunc ideo modicum crescens fiducia carmen
     obtulit arbitrio laetificanda tuo.
     Est nostrae studium non condemnabile Musae
     urbanum fari rusticitatis opus:
     sub thalami specie felices iungere siluas,
     ut suboli mixtus crescat utrimque decor,
     connexumque nemus uestire adfinibus umbris
     et gemina partum nobilitare coma,
     foederibus blandis dulces confundere sucos
     et laetum duplici fruge saporis ali.
     Quae quibus hospitium praestent uirgulta docebo,
     quae sit adoptiuis arbor onusta comis.
     Ipse poli rector, quo lucida sidera currunt,
     quo fixa est tellus, quo fluit unda maris,
     cum posset mixtos ramis inducere flores
     et uaria grauidum pingere fronde nemus,
     dignatus nostros hoc insignire labores,
     naturam fieri sanxit ab arte nouam.
     Non segne officium nostrae reor esse Camenae
     aut operis parui gratia fiet inops.
     Si uelocis equae pigro miscetur asello
     ardor, ut in sterilem res cadat acta gradum
     fecundumque genus productus deleat heres
     et sibi defectum copia prolis agat,
     cur non arbor inops pinguescat ab hospite gemma
     et decus externi floris adepta micet?
     Incipiam: quicquid ueteres scripsere coloni
     sacraque priscorum uerba labore sequar.
     Principio multas species industria sollers
     protulit et doctam iussit inire manum,
     nam quaecumque uirens alienis frondibus arbos
     comitur, his discit credita ferre modis:
     aut noua discreto figuntur germina libro
     aut aliud sumunt robora fissa caput
     aut uirides oculos externi gemma tumoris
     accipit et lento stringitur uda sinu.
     Primus Echionii palmes se iungere Bacchi
     nouit et externo tenditur uua mero.
     Nexilibus gemmis fecundos inplicat artus
     uitis et amplexum pascit adulta genus
     degenerisque comae uestigia mitis inumbrat
     pampinus et pingui curuat onusta deo.
     Robora Palladii decorant siluestria rami,
     nobilitat partus baca superba feros,
     fecundat sterilis pingues oleaster olivas
     et quae non nouit munera ferre docet.
     Germine cana pirus niueos haud inuida flores
     commodat et uarium nectit amore nemus.
     Nunc rapit hirsutis horrenda sororibus arma
     et docet indomitas ponere tela piros,
     nunc teretem pingui producit acumine malum
     fraxineasque nouo flectit honore manus.
     Phyllida quin etiam grandi mitescere fructu
     instituens durae dat sua membra cuti,
     et steriles spinos et inertem fetibus ornum
     dotat et ignotum cogit amare decus.
     Huius et inmissi uertere cydonea rami
     pomaque confusus blanda creauit odor.
     Castaneae septos aspro uelamine fetus
     exuit et placido pondere mutat onus
     mespilaque exarmat pugnacibus horrida membris
     et mala tranquillo cortice uota premit.
     Creditur in Libycis sua germina nectere ramis
     laetaque Puniceo posse decore frui.
     Punica non alios umquam dignata sapores
     mala nec externis adsociata comis
     ipsa suas augent mutato semine gemmas
     et sibi cognato picta rubore placent.
     Insita proceris pergit concrescere ramis
     et sociam mutat malus amica pirum
     segue feros siluis hortatur linquere mores
     et partu gaudet nobiliore frui.
     Spiniferas prunos armataque robora sentes
     leuigat et pulchris uestit adulta comis.
     Exiguam sorbum dulci distendere suco
     nouit et ad cupidas flectere poma manus.
     Stipitibus gaudet nomen mutare salignis
     et gratum Nymphis spargere flore nemus.
     Robora thyrsigero platani concordia Baccho
     fetibus instituit plena rubere nouis.
     Illius insolitas miratur persicus umbras
     populeaeque ferunt candida dona comae.
     Mespilus huic paret lapidosaque uiscera mutans
     tenditur et niueo plena liquore rubet.
     Pro sudibus fetis et pro praegnantibus armis
     castaneae fuluum dant noua mala decus.
     Ipsa suos onerat meliori germine ramos
     persicus et pruno scit sociare genus
     inponitque leues in stipite Phyllidis umbras
     et tali discit fortior esse gradu.
     Cum praestet cunctis se fulua cydonea pomis,
     alterius nullo creditor hospitio;
     roboris externi librum aspernata superbit,
     scit tantum nullo crescere posse decus,
     sed propriis pandens cognata cubilia ramis
     stat contenta suum nobilitare bonum.
     Semina dura piri despecti mala saporis
     mespilus admisso germine tuta subit
     et geminis sese uiolentior inserit armis
     atque auidas terret robore saeua manus.
     Nec non et citrei patiuntur mutua rami
     pignora quae grauido cortice morus alit,
     pomaque pasturi blando redolentia suco
     armatis mutant spicula nota piris.
     Pruna suis addunt felicia germina membris
     donaque cognato corpore laeta ferunt;
     exarmat fetus sed brachia roboris armat
     castaneae prunus iussa tenere larem.
     Adsuescunt siliquae uiridi mollescere suco
     et gremio pascunt cerea poma suo.
     Persuadet moris tetrum uariare colorem
     ficus et inuasis dat sua iura comis.
     Se quoque miratur pingui grandescere suco
     et solitum gaudet uincere poma modum.
     Insignes foliis platanos, felicia mensis
     brachia, gaudentes uitis honore comas
     ingrediens pingui se cortice maxima ficus
     seruat et optatos inplet adepta sinus.
     Mutua quin etiam moris commercia ficus
     praestat et oblatum robore germen alit.
     Fraxinus huic auidae confert sua membra sodali
     et metuit fetus sparsa cruore nouos.
     Proceras fagos et poma hirsuta uirentis
     castaneae duris aspera mala comis
     inficiens monstrat piceo nigrescere partu,
     et suco pascit turgida poma nouo.
     Obsequitur moris blando terebinthus odore
     et geminis ueniunt munera mixta bonis.
     Sorba suos partus merito maioris honestant
     seminis et pulchro curua labore nitent.
     Haec arbos spinae duros mucronibus artus
     exuit ac libris mitibus arma tegit,
     aureaque adnexo miscere cydonea fetu
     gaudet et externi dona coloris amat.
     Inseritur lauro cerasus partuque coacto
     tinguit adoptiuus uirginis ora pudor.
     umbrantes platanos et iniquam robore prunum
     conpellit gemmis pingere membra suis
     populeasque nouo distinguit munere frondes,
     sic blandus spargit brachia cana rubor.
     Phyllis odoratos primaeuis floribus artus
     discisso pruni cortice fixa tegit
     pomaque permutat uelamine persica mixto
     duritiemque docet tegminis esse loco.
     In modicam tornat siliqua tendente figuram
     et frondes pulchro ditat odore feras
     castaneamque trucem depulsis cogit echinis
     mirari fructus leuia poma sui.
     Quin et amygdaleos subeunt pistacia ramos
     et meritum maius de breuitate petunt.
     Haec et cognato cingens terebinthus amictu
     nutrit adoptiuis nobilitanda comis.
     Flumineam salicem fecundant ardua membra
     castaneae at multo pasta liquore uigent.
     Arbuteas frondes uastae nucis occupat umbra
     pomaque sub duplici cortice tuta refert.
     Cetera quae sollers processu temporis usus
     exprimet exemplis instituere nouis.
     Haec sat erit tenuem uersu memorasse poetam
     quem iuuat effossi terga mouere soli.
     Carmina tu duros inter formata bidentes
     aspera sed miti rusticitate leges.
     


