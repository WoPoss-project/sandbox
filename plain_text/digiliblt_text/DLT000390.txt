digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Constantino imperatori (Treueris a. 312 p.
Chr.) - Gratiarum actio



Correzione linguistica: Valeria Guiglia

Codifica XML: Nadia Rosso

2013 DigilibLT Project, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 V (VIII). <INCERTI GRATIARVM ACTIO CONSTANTINO IMPERATORI>  

1. [1] Si Flavia Aeduorum tandem aeterno nomine nuncupata,
sacratissime imperator, commovere se funditus atque huc venire
potuisset, tota profecto coram de tuis in se maximis
pulcherrimisque beneficiis una voce loqueretur, tibique
restitutori suo, immo (ut verius fatear) conditori, in ea
potissimum civitate gratias ageret, cuius eam similem facere
coepisti. [2] Sed quoniam id non potest (gestit animo quod natura
non patitur), clamoresque suos, quibus cotidie laudes tuas
tollit in caelum, exaudiri a te non sinit interiecta longinquitas
sua, id quod fieri decebat, gaudiorum patriae meae nuntium
sponte suscepi, ut essem iam non privati studii litterarum sed
publicae gratulationis orator. [3] Volui enim, sacratissime
imperator, cum in illo aditu palatii tui stratum ante pedes tuos
ordinem indulgentiae tuae voce divina porrectaque hac invicta
dextera sublevasti, numini tuo gratias agere. [4] Nec mihi verba
quamvis imparato defuissent; quis enim aut praeparare se ad
beneficia tam insperata potuisset aut ab tanta gratulatione
cohiberet? [5] Sed habui rationem loci ac temporis, ne meus ille
ardor animi studiumque dicendi tibi quidem (quod mihi ad
immortalitatem sufficeret) probaretur, sed propter adsistentium
paucitatem minus quam te dignum esset iret in populos, et te uno
die de salute nostra multa tractantem moraretur oratio, quae pro
magnitudine meritorum tuorum festinare non posset.

2. [1] Nunc itaque cum in hac urbe, quae adhuc adsiduitate
praesentiae tuae prae ceteris fruitur (habebit enim felicitatis
aemulam Flaviam nostram), totus tibi amicorum tuorum comitatus et
omnis imperii apparatus adsistat, [ac] cum omnes homines omnium
fere civitatum aut publice missi aut pro se tibi supplices
adsint, dicam, imperator, ea quae libenter agnoscas et ceteri
nobis indulta non crederent nisi te agnoscente dixissem. [2]
Primum est autem, sacratissime imperator, in agendis gratiis
ostendere id quod indultum sit non fortuitae felicitatis sed
iustae fuisse clementiae. Nam cum omnes homines cura [non]
indigentes iuvare boni sit principis, tum praecipue bene meritis
et graviter adfectis subvenire sapientis est. [3] Quod cum
ostendero non tam studio praedicandae patriae meae quam officio
demonstrandae providentiae tuae, tum potissime beneficiorum
tuorum magnitudinem [tuam] prosequar maiore voto quam ingenio.
[4] Quaenam igitur gens toto orbe terrarum in amore Romani
nominis Aeduis se postulet anteponi? Qui primi omnium inter illas
immanes et barbaras Galliae gentes plurimis senatus consultis
fratres populi Romani appellati sunt et, cum a ceteris a Rhodano
ad Rhenum usque populis ne pax quidem posset nisi suspecta
sperari, soli etiam consanguinitatis nomine gloriati sunt; [5] et
nuper, ut media praeteream, divum Claudium parentem tuum ad
recuperandas Gallias soli vocaverunt et ante paucissimos annos,
quod maxime praedicandum, plurima patris tui beneficia partim
rebus effecta perceperunt, partim animo significata laetantur.

3. [1] Fuit olim Saguntos foederata, sed cum iam taedio Punici
belli novare imperium omnis cuperet Hispania. Fuit amica
Massilia; protegi se maiestate Romani <nominis> gratulabatur.
Imputavere se origine fabulosa in Sicilia Mamertini, in Asia
Ilienses. Soli Aedui non metu territi, non adulatione compulsi,
sed ingenua et simplici caritate fratres populi Romani crediti
sunt appellarique meruerunt; quo nomine praeter cetera
necessitudinum vocabula et communitas amoris apparet et
dignitatis aequalitas. [2] Deinde cum finitimae nationes ipsi
illi Romanae fraternitatis novae gloriae invidentes et usque in
perniciem sui odiis incitatae Germanos sibi auxiliarios dominos
invocassent, princeps Aeduus ad senatum venit, rem docuit, cumque
idem oblato consessu minus sibi vindicasset quam dabatur, scuto
innixus peroravit; [3] impetrata ope Romanum exercitum
Caesaremque cis Rhodanum primus induxit. Semita enim Galliae
usque ad id temporis Transalpina Gallia nominabatur; sed enim
Aedui totum istud quod Rheno Oceano Pyrenaeis montibus Cottiis
Alpibus continetur Romano imperio tradiderunt, hibernis
hospitaliter praebitis, suppeditatis largiter commeatibus, armis
fabricandis pedestribus, equitum copiis auxiliantibus. [4] Ita in
unam pacem sociatis omnibus Celtarum Belgarumque populis
eripuere barbaris quidquid iunxere Romanis.

4. [1] Dicet aliquis «Vetera ista». Sunt, et quidem hoc sanctiora
quod vetera. Bonis enim meritis cum aetate dignitas et pondus
accedit; atque ut magno natu parentes magis magisque in dies
veneramur et colimus, fratrum vero aequalitas et liberorum
suboles blandiore licet leviore tamen animos tangit adfectu, ita
beneficia antiqua graviora sunt, quamvis praesentia suaviora
videantur. [2] Sed tamen si illa vetustate obsoleverunt, quid
haec recentia quae pueri vidimus? Attende, quaeso, quantum sit,
imperator, quod divum Claudium parentem tuum ad recuperandas
Gallias primi sollicitaverunt, exspectantesque eius auxilium
septem mensibus clausi, et omnia inopiae miseranda perpessi, tum
demum inrumpendas rebellibus Gallicanis portas reliquerunt, cum
fessi observare non possent. [3] Quod si votis et conatibus
Aeduorum fortuna favisset atque ille rei publicae restitutor
implorantibus nobis subvenire potuisset, sine ullo detrimento
Romanarum virium, sine clade Catalaunica compendium pacis
reconciliatis provinciis attulisset fraternitas Aeduorum. [4] Ob
haec igitur merita et prisca <et recentia> divus pater tuus
civitatem Aeduorum voluit iacentem erigere perditamque recreare,
non solum pecuniis ad caldaria largiendis et lavacris quae
corruerant exstruendis sed etiam metoecis undique transferendis,
ut esset illa civitas provinciarum velut una mater, quae reliquas
urbes quodammodo Romanas prima fecisset.

5. [1] Dixi quam bene meritis Aeduis subveneris, imperator;
sequitur ut dicam quam graviter adflictis. Qui locus nimium
quantum plus mihi suppeditaret orationis, si fas esset audiente
te rebus tristioribus immorari. [2] Vt igitur in praedicandis
patriae meae <meritis> verecundia modum fecit ne adroganter
insurgerem, ita in commemorandis eiusdem malis et meus dolor et
tuarum aurium consuetudo cohibebit. Nihil enim libenter audis,
nisi quo pro tuis gratuleris. [3] Sed tamen quaeso, imperator,
iniunge patientiam sensibus tuis ut, quemadmodum praestantes
scientia medici non aspernantur vulnera inspicere quae sanant,
ita nunc tu paulisper audias Aeduorum labores quos sustulisti.
Neque enim potes sine experimento misericordiae ad laudem
clementiae pervenire. [4] Iacebat illa civitas non tam moenium
ruinis quam virium defectione prostrata, ex quo eam novi census
exanimarat acerbitas. [5] Nec tamen iuste queri poterat, cum et
agros qui discripti fuerant haberemus et Gallicani census communi
formula teneremur, qui fortunis nemini possumus comparari. [6]
Quo magis, imperator, clementiae tuae gratias agimus, qui
remediis sponte concessis fecisti ut, quod non poteramus iure
petere, iuste obtinuisse videamur.

6. [1] Habemus enim, ut dixi, et hominum numerum qui delati sunt
et agrorum modum, sed utrumque nequaquam hominum segnitia
terraeque perfidia. Vnde enim nobis Remus aut Nervius aut ipse
ille de proximo Tricassinus ager aut arator, quorum reditus cum
labore contendunt? [2] Quamquam merito quivis ignoscat ipsis
cultoribus, quos piget laborare sine fructu. Siquidem ager qui
numquam respondet impendiis ex necessitate deseritur, etiam
inopia rusticanorum, quibus in aere alieno vacillantibus nec
aquas deducere nec silvas licuit excidere. [3] Ita quidquid olim
fuerat tolerabilis soli aut corruptum est paludibus aut sentibus
impeditum. [4] Quin etiam ipse ille pagus Arebrignus inani fertur
invidia, cuius in uno loco vitium cultura perspicua est; nam
retro cetera silvis et rupibus invia securarum sunt cubilia
bestiarum. [5] Illa autem quae subiecta et usque Ararim porrecta
planities fuit quidem, ut audio, aliquando iucunda, cum per
singulorum fines continua cultura procursus fontium fossis
patentibus evehebat; nunc autem interclusis vastitate meatibus,
quidquid humilitate sua fuerat uberius, in voragines <et> stagna
conversum. [6] Ipsae denique vineae, quas mirantur ignari, ita
vetustate senuerunt ut culturam iam paene non sentiant. [7]
Radices enim vitium, quarum iam nescimus aetatem, milies
replicando congestae altitudinem debitam scrobibus excludunt, et
ipsam propaginem non abditam sed obtectam produnt imbribus
eluendam et solibus perurendam. [8] Nec possumus, ut Aquitanis
aliisque provinciis familiare est, novis vitibus locum ubique
metari, cum supra saxa perpetua sint, infra humilitas pruinosa.

7. [1] Nam quid ego de ceteris civitatis illius regionibus
loquar, quibus inlacrimasse te ipse confessus es? [2] Vidisti
enim non, ut per agros aliarum urbium, omnia fere culta aperta
florentia, vias faciles, navigera flumina ipsas oppidorum portas
adluentia, sed statim ab eo flexu, e quo retrorsum via ducit in
Belgicam, vasta omnia, inculta squalentia muta tenebrosa, etiam
militares vias ita confragosas et alternis montibus arduas atque
praecipites, ut vix semiplena carpenta, interdum vacua
transmittant. [3] Ex quo saepe accidit ut obsequia nostra tarda
sint, cum paucarum frugum nobis difficilior sit evectio quam
ceteris plurimarum. [4] Quo magis, imperator, pietati tuae
gratias agimus, qui cum scires internum regionum nostrarum
habitum atque adspectum tam foedum tamque asperum, tamen illo
deflectere et urbem illam sola opis tuae exspectatione viventem
inlustrare dignatus es. [5] Boni principis est libenter suos
videre felices, sed melioris invisere etiam laborantes. [6] Di
immortales ! Quisnam ille tum nobis inluxit dies (iam enim ad
praedicanda remedia numinis tui ordine suo pervenit oratio), cum
tu, quod primum nobis signum salutis fuit, portas istius urbis
intrasti! — quae te habitu illo in sinum reducto et
procurrentibus utrimque turribus amplexu quodam videbantur
accipere.

8. [1] Miratus es, imperator, unde se tibi tanta obviam
effunderet multitudo, cum solitudinem ex vicino monte vidisses.
Omnes enim ex agris omnium aetatum homines convolaverunt, ut
viderent quem superstitem sibi libenter optarent. [2] Quod enim
ad propagandos <annos> aliorum principum sollemni verborum more
iuratur, tibi, Constantine, soli ultra omnium nostrum fata
victuro securi vovemus, cui tam longa aetas propria debetur. [3]
Magna est profecto vis post diuturnam aegritudinem atque
maestitiam surgentium gaudiorum. Caluit in nobis ultra vires
animus ad laetitiam, et quodam praesagio venturae felicitatis
elati tanta <te> exsultatione suscepimus, quasi iam indulgentiam
quam daturus eras haberemus. [4] Exornavimus vias quibus in
palatium pervenitur, paupere quidem supellectili, sed omnium
signa collegiorum, omnium deorum nostrorum simulacra
[protulimus], paucissima clarorum instrumenta modulorum per
compendia saepius tibi occursura protulimus. [5] Divites nos
crederet qui veritatem studio aestimaret. Sed enim providentiam
tuam latere non potuit quamvis bene dissimulata paupertas:
intellexisti officiosam et honestam inopum vanitatem.

9. [1] Sponte nos ad numinis tui aditum vocare, sponte adfari,
sponte quid opis desideraremus interrogare dignatus es. [2] Haec
sunt, imperator, vera beneficia quae non precibus effiagitata sed
ex voluntaria tua bonitate proveniunt et citra ullam petendi
molestiam adipiscendi voluptatem dederunt. [3] Neque enim parvi
negotii est imperatorem totius orbis pro se peculiariter rogare,
sub tantae maiestatis adspectu perfricare frontem, vultum
componere, confirmare animum, verba concipere, intrepidanter
dicere, apte desinere, exspectare responsum. [4] Has omnes
difficultates, imperator, verecundiae nostrae remisisti, non
solum ultro percontando quid remedii posceremus sed etiam tibi
ipsi suggerendo quae nos tacebamus, dum nos iacentes ad pedes
tuos clementissimo attollis adfatu. [5] Vidimus misericordiam
tuam umentibus oculis eminentem. [6] Ibant per haec ora lacrimae
nobis salutares, tibi gloriosae; et nos invicem iam dolore
discusso flebamus gaudio. Nam sicut agros diuturno ardore
sitientes expetitus votis imber ubertat, ita lacrimae tuae
pectora nostra gaudiis inrigabant ut, quamvis nefas esset te
flente laetari, vinceret tamen gratulatio religionem, cum
lacrimae illae pietatis essent indices non doloris.

10. [1] Et haec quidem nobis ad summam gratulationem sufficere
potuissent, etiamsi remediorum nostrorum spem distulisses et,
quibus nos opibus levaturus esses, dubium reliquisses. Sed tam
prompta in te est natura bonitatis, ut quod pia mente conceperis
statim voce declares. [2] Sic ingenui largique fontes ut ubique
prosint ire festinant; sic celeriter in terras caelo missa
perveniunt; sic denique divina illa mens, quae totum mundum hunc
gubernat, quidquid cogitavit ilico fecit. [3] In quo tamen,
imperator, si consilium alicuius amici callidioris admitteres,
esset quod fortasse reprehenderet: nimium te scilicet facile ea
quae sis tributurus aperire, et sine ullo artificio cito promere
quae sperari diu debeant. Nescis, imperator, tua commendare
beneficia; praestandi celeritate occupas tempus optandi. [4] Sed
enim indulgentiae celeritate vicisti, imperator, ipsa elementa
quibus animamur et vivimus. Diu venturi hominis partus optatur;
diu vagitus inconditi locuturam differunt vocem; diu fruges
hiemps cohibet, ver elicit, aestas rore solidat calore maturat:
tu nobis vitam pariter totam dedisti, tu fructus meritorum tuorum
statim nos metere et in conditis referre iussisti. [5]
Relevaturus censum definisti numerum, reliqua [debita] remissurus
quantum deberemus interrogasti. Quae interrogatio manifesta
promissio fuit; nam cum is qui omnia potest quid sibi debeatur
interrogat, non curiose percontatur ut sciat, sed liberaliter
cupit audire quantum remittat.

11. [1] Separate igitur utrumque dicam; neque enim quasi per
saturam confundenda sunt tanta beneficia. Septem milia capitum
remisisti, quintam amplius panem nostrorum censuum, et tamen an
sufficeret hoc nobis saepius requisisti. [2] O nos utrumne
verecundos nimium dicam an satis gratos, qui reticuimus,
haesimus, indulgentiae tuae ample fluenti modum fecimus? Plus
adhuc praestare cupiebas, si ausi fuissemus exposcere. [3]
Quantum sit hoc, imperator, beneficium, quam necessarium nobis,
quam utile etiam devotionis officiis, non queo satis dicere.
Remissione ista septem milium capitum viginti quinque milibus
dedisti vires, dedisti opem, dedisti salutem, plusque in eo
consecutus es quod roborasti quam recidisti in eo quod remisisti.
[4] Quater tantum tibi firmum certumque redditum est, id quod
inrito petebatur, siquidem desperatio perferendi debiti etiam id
quod dari poterat inhibebat, nec erat ratio conandi, cum non
esset spes ulla complendi. [5] O divinam, imperator, tuam in
sananda civitate medicinam! Sicut aegra corpora et onerata
stupentium torpore membrorum resecata aliqua sui parte sanantur,
ut imminuta vigeant quae exaggerata torpebant, ita nos nimia mole
depressi levato onere consurgimus.

12. [1] Nescit taxare indulgentiam tuam qui te putat septem milia
capitum sola donasse: donasti omnia quae stare fecisti. [2]
Quamquam enim adhuc sub pristina sarcina vacillemus, tamen levior
videtur quia vicina ope fertur; exonerandi praesumptio dat
patientiam sustinendi. [3] Certe et nunc liberi parentes suos
cariores habent et mariti coniuges non gravate tuentur et
parentes adultorum non paenitet filiorum, quorum onera sibi
remissa laetantur. Ita omnium pietas olim fessa respirat, et suos
quemque iuvat numerare securum, cum plures adiuvant obsequia
paucorum. [4] Quo magis spe futuri temporis elevamur, recreatur
animus securitate praeteriti, remissisque reliquis nihil est quod
respectandum timendumque sit, quod aliquid virium venturis
pensitationibus necet. [5] Ita duorum temporum, quae sunt maxima,
molestia liberati sumus; unum atque id minimum brevi labore
transigimus. [6] Nam cum praeteritum tempus pro modo suo longum,
futurum autem infinitum sit, praesens tempus breve et semper in
partem utramque mutabile, cum et praeterito relinquatur et
transeat in futurum, unus hic annus prope sensum non habet
difficultatis duorum temporum indulgentiis coartatus et quasi
terminus quidam positus felicitati utriusque confinii, quae nos
et praeterito liberos facit et in futuro securos.

13. [1] Quinque annorum nobis reliqua remisisti! O lustrum
omnibus lustris felicius ! O lustrum quod merito hanc imperii tui
aequavit aetatem! Nobis ergo praecipue te principem di
immortales creaverunt, quibus singulis haec est nata felicitas,
ex quo tu imperare coepisti. [2] Quinquennalia tua nobis, etiam
perfecta, celebranda sunt. Illa enim quinto incipiente suscepta
omnibus populis iure communia, nobis haec propria quae plena
sunt. [3] Praeclara fertur Catonis oratio de lustri sui
felicitate. Iam tunc enim in illa vetere re publica ad censorum
laudem pertinebat, si lustrum felix condidissent, si horrea
messis implesset, si vindemia redundasset, si oliveta large
fluxissent. [4] Quid ergo nos convenit gratulari de hoc
indulgentiae tuae lustro? — lustro quo, licet [nulla] frugum
cessarit ubertas, fecisti tamen ut omnia largiora videantur
fuisse quam fuerint. [5] Valet enim nos tantum habuisse quantum
debere desivimus, valet plena fuisse horrea, plenas cellas, cum
in nullis reliquis haereamus. [6] Hoc nobis est ista largitio,
quod Terra mater frugum, quod Iuppiter moderator aurarum:
quidquid illi parcius dederant, nobis tamen ex beneficio tuo
natum est.

14. [1] Quaenam toto orbe terrarum auri argentique metalla tam
larga sunt, quis Tagus quisve Pactolus tanto fluxit auro, quantum
liberalitate tua consecuti sumus? Non enim maioris esset muneris
abs te accepisse. [2] Quin immo quanto est durius extorqueri
quod proprium fuerit quam non adquirere quod fuerit alienum,
tanto dulcior est remissa solvendi necessitas quam lucrandi
optata commoditas. [3] Quam multi, imperator Auguste, quos inopia
latitare per saltus aut etiam in exsilium ire compulerat, ista
remissione reliquorum in lucem exeunt, in patriam revertuntur,
desinunt pristinam accusare pauperiem, desinunt odisse agrorum
suorum sterilitatem, resumunt animos, operi praeparantur,
culturam melioribus adnituntur auspiciis, revisunt domos,
referunt vota templis! [4] Praesertim cum tu omnium nostrorum
conservator adveneris et ille quasi maiestatis tuae comes et
socius, flagrabit tota civitas, gaudiis perstrepet et, cum
proficisceris, fortasse retinebit. Dabis enim veniam, amoris
nostri contumeliam feres. [5] Omnium sis licet dominus urbium,
omnium nationum, nos tamen etiam nomen accepimus tuum: iam non
antiquum Bibracte, quod hucusque dicta est Iulia Polia Florentia,
sed Flavia est civitas Aeduorum.

