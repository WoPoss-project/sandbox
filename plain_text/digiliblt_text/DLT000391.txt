digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Constantino imperatori (Treueris a. 310 p.
Chr.)



Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 VI (VII). <INCERTI PANEGYRICVS DICTVS CONSTANTINO IMPERATORI>  

1. [1] Facerem, sacratissime imperator, quod paulo ante mihi
plerique suaserunt ut, quoniam maiestas tua hunc mediocritati
meae diem in ista civitate celeberrimum ad dicendum dedisset, de
eo ipso ducerem sermonis exordium, nisi me ab hoc duplex ratio
revocaret, considerantem neque mediae aetatis hominem ostentare
debere subitam dicendi facultatem neque ad aures tanti numinis
quidquam <nisi> diu scriptum et saepe tractatum adferri oportere.
[2] Nam qui apud imperatorem populi Romani dicit ex tempore,
quantum sit non sentit imperium. [3] Huc accedit quod iam satis
multi sunt qui me putant nimium multa dicturum, idque, ut
arbitror, non ex ingenio meo, quod mediocre est, sed ex laudum
vestrarum copia metiuntur. Quorum ego exspectationem invitus
licet fallam brevitate dicendi. Re vera enim cogitaveram plura
quae dicerem, sed malo orationem meam <brevem esse> quam respui.
[4] Itaque primum illud compendium faciam quod, cum omnes vos,
invictissimi principes, quorum concors est et socia maiestas,
debita veneratione suspiciam, hunc tamen quantulumcumque tuo
modo, Constantine, numini dicabo sermonem. [5] Vt enim ipsos
immortales deos, quamquam universos animo colamus, interdum tamen
in suo quemque templo ac sede veneramur, ita mihi fas esse duco
omnium principum pietate meminisse, laudibus celebrare
praesentem.

2. [1] A primo igitur incipiam originis tuae numine, quod
plerique adhuc fortasse nesciunt, sed qui te amara plurimum
sciunt. [2] Ab illo enim divo Claudio manat in te avita cognatio,
qui Romani imperii solutam et perditam disciplinam primus
reformavit, immanesque Gothorum copias Ponti faucibus et Histri
ore proruptas terra marique delevit, utinam diuturnior recreator
hominum quam maturior deorum comes. [3] Quamvis igitur ille
felicissimus dies proxima religione celebratus imperii tui
natalis habeatur, quoniam te isto habitu primus ornavit, iam
tamen ab illo generis auctore in te imperii fortuna descendit.
[4] Quin immo ipsum patrem tuum vetus illa imperatoriae domus
praerogativa provexit, ut iam summo gradu et supra humanarum
rerum fata consisteres, post duos familiae tuae principes tertius
imperator. [5] Inter omnes, inquam, participes maiestatis tuae
hoc habes, Constantine, praecipuum, quod imperator <ortus> es,
tantaque est nobilitas originis tuae ut nihil tibi addiderit
honoris imperium nec possit Fortuna numini tuo imputare quod tuum
est, omisso ambitu et suffragatione.

3. [1] Non fortuita hominum consensio, non repentinus aliquis
favoris eventus te principem fecit: imperium nascendo meruisti.
[2] Quod quidem mihi deorum immortalium munus et primum videtur
et maximum, in lucem statim venire felicem et ea quae alii vix
totius vitae laboribus consequuntur iam domi parta suscipere. [3]
Quamvis enim magna sit et admiranda felicitas quae stipendiis in
ordinem meritis et militiae gradibus emensis ad fastigium istud
maiestatis ascendit, et solis virtutis nixa radicibus ad tantum
potentiae robur invaluit — quod quidem etiam tu, quantum per
aetatem licuit, consecutus es et, quamvis te super omnes
adquirendae gloriae moras Fortuna posuisset, crescere militando
voluisti et adeundis belli periculis ac manu cum hostibus etiam
singulari certamine conserenda notiorem te gentibus reddidisti,
cum non posses esse nobilior; — magnum, inquam, est abs se
profectum ad maxima pervenire; [4] longe tamen aliud est niti per
ardua et fuga montium petere e plano, aliud ipsa ortus sui
sublimitate fultum verticem tenere fortunae, et quae summa sunt
non sperare sed habere.

4. [1] Sacrum istud palatium non candidatus imperii sed
designatus intrasti, confestimque te illi paterni lares
successorem videre legitimum. [2] Neque enim erat dubium quin ei
competeret hereditas quem primum imperatori filium fata
tribuissent. Te enim tantus ille et imperator in terris et in
caelo deus in primo aetatis suae flore generavit toto adhuc
corpore vigens, illa praeditus alacritate ac fortitudine quam
bella plurima, praecipue campi videre Vindonii. [3] Inde est quod
tanta ex illo in te formae similitudo transivit, ut signante
Natura vultibus tuis impressa videatur. [4] Idem enim est quem
rursus in te colimus adspectus, eadem in fronte gravitas, eadem
in oculis et in ore tranquillitas. Sic est index modestiae rubor,
sic testis sermo iustitiae. [5] Accipe, imperator, ancipitem
nostrorum sensuum confessionem: dolet quod Constantius excessit a
nobis sed, dum te cernimus, illum excessisse non credimus. [6]
Quamquam quid ego illum excessisse dico, cuius immortalia facta
vivunt et in ore omnium hominum oculisque versantur?

5. [1] Quis enim, non dico reminiscitur, sed quis non adhuc
quodam modo videt quantis ille rebus auxerit ornaritque rem
publicam? [2] Qui adscitus imperio primo adventu suo innumerabili
hostium classe ferventem exclusit Oceanum, exercitum illum qui
Bononiensis oppidi litus insederat terra pariter ac mari saepsit,
cum reciprocos aestus illius elementi iactis inter undas vallis
diremisset ut, quorum portas fluctus adluerat, mare ei quod
tangerent perdidissent. [3] Qui eodem exercitu virtute capto,
clementia conservato, dum aedificandis classibus Britanniae
recuperatio comparatur, terram Bataviam sub ipso quondam alumno
suo a diversis Francorum gentibus occupatam omni hoste purgavit,
nec contentus vicisse ipsas in Romanas transtulit nationes, ut
non solum arma sed etiam feritatem ponere cogerentur. [4] Nam
quid ego de receptione Britanniae loquar? ad quam ita quieto mari
navigavit ut Oceanus ille tanto vectore stupefactus caruisse
suis motibus videretur, ita pervectus ut non comitata illum sit
sed praestolata victoria.

6. [1] Quid de misericordia dicam qua victis temperavit? Quid de
iustitia qua spoliatis amissa restituit? Quid de providentia qua
sociis sibi iunctis se eiusmodi iudicem dedit ut servitutem
passos iuvaret recepta libertas, culpae conscios ad paenitentiam
revocaret impunitas? [2] Quid loquar rursus intimas Franciae
nationes iam non ab his locis quae olim Romani invaserant sed a
propriis ex origine sui sedibus atque ab ultimis barbariae
litoribus avulsas, ut in desertis Galliae regionibus conlocatae
et pacem Romani imperii cultu iuvarent et arma dilectu? Quid
commemorem Lingonicam victoriam etiam imperatoris ipsius vulnere
gloriosam? [3] Quid Vindonissae campos hostium strage completos
et adhuc ossibus opertos? [4] Quid immanem ex diversis Germanorum
populis multitudinem, quam duratus gelu Rhenus inlexerat ut <in>
insulam, quam divortio sui idem amnis amplectitur, pedestri
agmine ausa transmittere repente laxato flumine clauderetur et
dimissis statim obsessa navigiis ita se dedere cogeretur ut, quod
difficilius est, sorte communi eligeret ex se quos captivitati
traderet, relatura cum reliquiis suis infamiam proditionis
suorum.

7. [1] Dies me ante deficiat quam oratio, si omnia patris tui
facta vel hac brevitate percurram. Cuius etiam suprema illa
expeditio non Britannica tropaea, ut vulgo creditum est,
expetivit, sed dis iam vocantibus ad intimum terrarum limen
accessit. [2] Neque enim ille tot tantisque rebus gestis non dico
Caledonum aliorumque Pictorum silvas et paludes, sed nec
Hiberniam proximam nec Thylen ultimam nec ipsas, si quae sunt,
Fortunatorum insulas dignabatur adquirere sed, quod eloqui nemini
voluit, iturus ad deos genitorem illum deorum ignea caeli astra
refoventem prospexit Oceanum, ut fruiturus exinde luce perpetua
iam videret illic diem paene continuum. [3] Vere enim profecto
illi superum templa patuerunt, receptusque est consessu caelitum
Iove ipso dexteram porrigente. Quin immo statim sententiam
rogatus cui imperium decerneret, dixit ut decebat Constantium
Pium: manifeste enim sententia patris electus es, imperator. [4]
Quod quidem ita nos dicere cum veritas iubet, tum pietati tuae,
ut video, gratissimum est. Sed cur tantummodo privatis tuis
adfectibus blandiamur, cum omnium deorum fuerit illa sententia,
et quidem iam pridem auctoritate perscripta, quamvis tunc pleno
sit firmata consilio? [5] Iam tunc enim caelestibus suffragiis ad
salutem rei publicae vocabaris, cum ad tempus ipsum quo pater in
Britanniam transfretabat classi iam vela facienti repentinus
tuus adventus inluxit, ut non advectus cursu publico sed divino
quodam advolasse curriculo videreris.

8. [1] Non enim ulla Persarum Cydonumve tela tam certis iactibus
destinata fixerunt quam tempestivus patri tuo terras relicturo
comes adfuisti omnesque illius curas quas praesaga et tacita
mente volvebat praesentiae tuae securitate laxasti. [2] Di boni,
quanta Constantium Pium etiam in excessu suo felicitate donastis!
Imperator transitum facturus in caelum vidit quem relinquebat
heredem. Ilico enim atque ille terris fuerat exemptus, universus
in te consensit exercitus, te omnium mentes oculique signarunt
et, quamquam tu ad seniores principes de summa re publica quid
fieri placeret rettulisses, praevenerunt studio quod illi mox
iudicio probaverunt. [3] Purpuram statim tibi, cum primus copiam
tui fecit egressus, milites utilitati publicae magis quam tuis
adfectibus servientes iniecere lacrimanti; neque enim fas erat
diutius fleri principem consecratum. [4] Diceris etiam, imperator
invicte, ardorem illum te deposcentis exercitus fugere conatus
equum calcaribus incitasse. Quod quidem, ut verum audias,
adulescentiae errore faciebas. [5] Quis enim te Cyllarus aut
Arion posset eripere quem sequebatur imperium? illa, inquam, illa
maiestas, quae Iovis sublata nutu nec Iridi deum nuntiae sed
pinnis commissa Victoriae, tam facile te continata est quam cito
ad terras caelo missa perveniunt. [6] Sic modestiam tuam atque
pietatem et differendi imperii conatus ostendit et rei publicae
felicitas vicit.

9. [1] O fortunata et nunc omnibus beatior terris Britannia, quae
Constantinum Caesarem prima vidisti! [2] Merito te omnibus caeli
ac soli bonis Natura donavit, in qua nec rigor est nimius hiemis
nec ardor aestatis, in qua segetum tanta fecunditas ut muneribus
utrisque sufficiat et Cereris et Liberi, in qua nemora sine
immanibus bestiis, terra sine serpentibus noxiis, contra pecorum
mitium innumerabilis multitudo lacte distenta et onusta
velleribus; [3] certe, quod propter vita diligitur, longissimae
dies et nullae sine aliqua luce noctes, dum illa litorum extrema
planities non attollit umbras noctisque metam caeli et siderum
transit adspectus, ut sol ipse qui nobis videtur occidere ibi
appareat praeterire. [4] Di boni, quid hoc est quod semper ex
aliquo supremo fine mundi nova deum nomina universo orbi colenda
descendunt? Sic Mercurius a Nilo, cuius fluminis origo nescitur,
sic Liber ab Indis prope consciis solis orientis deos se gentibus
ostendere praesentes. [5] Sacratiora sunt profecto Mediterraneis
loca vicina caelo, et inde propius a dis mittitur imperator ubi
terra finitur.

10. [1] Imperatoris igitur filius et tanti imperatoris, et ipse
tam feliciter adeptus imperium, quomodo rem publicam vindicare
coepisti? Ignobilem, credo, aliquam barbarorum manum, quae
repentino impetu et improviso latrocinio ortus tui auspicia
temptasset, adfecisti poena temeritatis? [2] Reges ipsos
Franciae, qui per absentiam patris tui pacem violaverant, non
dubitasti ultimis punire cruciatibus, nihil veritus gentis filius
odia perpetua et inexpiabiles iras. [3] Cur enim ullam reputet
iustae severitatis offensam imperator qui quod fecit tueri
potest? [4] Tuta clementia est quae parcit inimicis et sibi magis
prospicit quam ignoscit; te vero, Constantine, quantumlibet
oderint hostes, dum perhorrescant. Haec est enim vera virtus, ut
non ament et quiescant. Cautior licet sit qui devinctos habet
venia perduelles, fortior tamen est qui calcat iratos. [5]
Renovasti, imperator, veterem illam Romani imperii fiduciam, quae
de captis hostium ducibus vindictam morte sumebat. [6] Tunc enim
captivi reges cum a portis usque ad forum triumphantium currus
honestassent, simul atque in Capitolium currum flectere coeperat
imperator, abrepti in carcerem necabantur. [7] Vnus Perses ipso
Paulo, qui dedentem se acceperat, deprecante legem illius
severitatis evasit; ceteri omnes in vinculis luce privati aliis
regibus dedere documentum ut mallent amicitiam colere Romanam
quam exasperare iustitiam. Adeo et hoc boni confert poena
hostibus inrogata, ut non solum inimici ferocire non audeant sed
etiam amici impensius revereantur.

11. [1] Inde igitur est, imperator, pax irta qua fruimur. Neque
enim iam Rheni gurgitibus, sed nominis tui terrore munimur.
Quamlibet ille aut arescat aestu aut resistat gelu, neutro hostis
audebit uti vado. [2] Nihil enim tam insuperabili vallo Natura
praecludit quod non penetret audacia, cui aliqua conandi spes
relinquatur; ille est inexpugnabilis murus, quem exstruit fama
virtutis. [3] Sciunt posse Franci transire Rhenum, quos ad necem
suam libenter admittas, sed nec victoriam possunt sperare nec
veniam. Quid ipsos maneat, ex regum suorum cruciatibus metiuntur,
ideoque tantum abest ut amnis illius transitum moliantur, magis
ut coepto ponte desperent. [4] Vbi nunc est illa ferocia, ubi
semper infida mobilitas? lam ne procul quidem Rhenum audetis
accolere, et vix securi flumina interiora potatis. [5] Contra
hinc per intervalla disposita magis ornant limitem castella quam
protegunt. Arat illam terribilem aliquando ripam inermus
agricola, et toto nostri greges bicorni <amne> mersantur. Haec
est tua, Constantine, de Ascarici Merogaisique supplicio
cotidiana atque aeterna victoria omnibus quondam secundis
proeliis anteponenda: [6] semel acie vincitur, sine fine
documento. Cladem suam, quamvis multi pereant, vulgus ignorat;
compendium est devincendorum hostium duces sustulisse.

12. [1] Vt tamen omnibus modis barbarorum immanitas frangeretur,
nec sola hostes regum suorum supplicia maererent, etiam immissa
Bructeris vastatione fecisti, imperator invicte. [2] In quo prima
consilii tui fuit ratio quod exercitu repente traiecto
inopinantes adortus es, non quo aperto Marte diffideres ut qui
palam congredi maluisses, sed ut illa natio perfugiis silvarum et
paludum bellum solita frustrari fugge tempus amitteret. [3]
Caesi igitur innumerabiles, capti plurimi; quidquid fuerit
pecoris, raptum aut trucidatum est; vici omnes igne consumpti;
puberes qui in manus venerunt, quorum nec perfidia erat apta
militiae nec ferocia servituti, ad poenas spectaculo dati
saevientes bestias multitudine sua fatigarunt. [4] Hoc est,
imperator, fretum esse virtute sua atque fortuna, hoc est non
pacem emere parcendo sed victoriam quaerere provocando.

13. [1] Insuper etiam Agrippinensi ponte faciundo reliquiis
adflictae gentis insultas, ne umquam metus ponat, semper horreat
semper supplices manus tendat, cum tamen hoc tu magis ad gloriam
imperii tui et ornatum limitis facias quam ad facultatem,
quotiens velis, in hosticum transeundi, quippe cum totus armatis
navibus Rhenus instructus sit et ripis omnibus usque ad Oceanum
dispositus miles immineat. [2] Sed pulchrum tibi videtur (et re
vera pulcherrimum est) ut Rhenus ille non solum superioribus
locis, ubi aut latitudine vadosus aut vicinia fontis exiguus, sed
etiam ibi novo ponte calcetur ubi totus est, ubi iam plurimos
hausit amnes quos hic noster ingens fluvius et barbarus Nicer et
Moenus invexit, ubi iam immani meatu ferox et alvei unius
impatiens in sua cornua gestit excedere. [3] Servit profecto,
Constantine, ipsa rerum natura numini tuo, cum in illa gurgitum
altitudine tantarum molium fundamenta iaciuntur fidam et stabilem
firmitatem habitura. [4] Iunxerit licet quondam Hellesponti
angustiar classe conexa Persarum rex potentissimus: temporarius
ille transitus fuit. Simili navium continuatione Baianum sinum
straverit ab Augusto tertius Caesar: delicata fuit illa vectatio
principis otiosi. Hoc opus et difficile factu et usu futurum est
sempiternum. [5] Certe quidem iam tibi in exordio sui hostium
movit obsequia, qui pacem supplices petiverunt, nobilissimos
obsides obtulerunt. Ex quo nemo dubitat quid perfecto ponte
facturi sint qui iam serviunt inchoato.

14. [1] Talibus te pro utilitate ac dignitate publica rebus
intentum averterunt in se novi motus eius hominis quem
successibus tuis maxime favere decuisset. De quo ego quemadmodum
dicam adhuc ferme dubito et de nutu numinis tui exspecto
consilium. [2] Quamlibet enim merito pietatis tuae questibus
arguatur, debet tamen sibi vox privata moderari, praesertim cum
eum qui tibi ex tantis beneficiis tuis et tanto necessitudinum
favore ingratus exstiterit adhuc contemplatio tui cogat ut
quamvis irati revereantur. [3] Quid faciam igitur ut tam profunda
vulnera suspensa manu tractem? Vsurpabo nimirum illa communia
omnium facinorum patrocina, quae tamen plerumque etiam a
sapientibus adseruntur, neminem hominum peccare nisi fato et ipsa
scelera mortalium actus esse fortunae, contra autem deorum
munera esse virtutes. [4] Gratulare, Constantine, naturae ac
moribus tuis quod te talem Constantius Pius genuit, talem siderum
decreta formarunt, ut crudelis esse non possis. [5] Illum autem
non credo, cum venturus in lucem optionem vitae qua uteretur
acciperet, sortem incurrisse fugiendam, quae multis hominibus
iniustum et postremo ipsi voluntarium ferret exitium. [6] Vt enim
alia mittam, hoc ipsum nonne fati necessitas tulit, ut ille
pietati tuae hanc referret vicem, quem tu ab Vrbe pulsum, ab
Italia fugatum, ab Illyrico repudiatum tuis provinciis, tuis
copiis, tuo palatio recepisti?

15. [1] Quid, oro, sibi voluit, quid optavit? Vt quid amplius
adipisceretur his quae a te fuerat consecutus? Cui tu summa et
diversissima bona, privatum otium et regias opes, dederas, cui
digredienti aulicos mulos et raedas, cui impensius etiam quam
tibi occurrere obsequia nostra mandaveras, cuius omnibus iussis
sic statueras oboedire ut penes te habitus, penes illum potestas
esset imperii. [2] Quisnam ille tantus fuit non ardor potentiae
(quid enim te imperante non posset?) sed error iam desipientis
aetatis, ut tot natus annos gravissimas curas et bellum civile
susciperet? [3] Nullis, ut res est, fortunae muneribus explentur
quorum cupiditates ratio non terminat, atque ita eos felicitas
ingrata subterfluit ut semper pleni sperum, vacui commodorum,
praesentibus careant dum futura prospectant. [4] At enim divinum
illum virum qui primus imperium et participavit et posuit
consilii et facti sui non paenitet nec amisisse se putat quod
sponte transcripsit, felix beatusque vere quem vestra tantorum
principum colunt obsequia privatum. [5] Sed et ille multiiugo
fultus imperio et vestro laetus tegitur umbraculo, quos scit ex
sua stirpe crevisse et glorias vestras iuste sibi vindicat. [6]
Hunc ergo illum, qui ab eo fuerat frater adscitus, puduit
imitari, huic illum in Capitolini Iovis templo iurasse paenituit.
Non miror quod etiam genero peieravit.

16. [1] Haec est fides, haec religio Palatini sacrarii devota
penetralibus, ut lente et cunctanter, iam scilicet cum illis
belli consiliis, itinere confecto, consumptis copiis mansionum ne
quis consequi posset exercitus, repente intra parietes
consideret purpuratus et bis depositum tertio usurparet imperium,
litteras ad sollicitandos exercitus mitteret, fidem militum
praemiorum ostentatione turbare temptaret, secure scilicet usurus
exercitu quem venales manus habere docuisset. [2] Quo quidem
illius errore declaratum est, imperator, quantus te militum
tuorum amor complecteretur, qui te omnibus donis quae ille
promiserat, omnibus honorum oblationibus praetulerunt. [3] Rara
illa virtus continentiae vix a paucis sapientiae praeceptoribus,
tamen aliquando servata, propter te, Constantine, omnium hominum
est facta communis, nec solum hi quos ratio, litterae, vitae
quies mitigavit, sed etiam ille militarium ardor animorum
respectu tui lucra contempsit. [4] Fuerint aliqui exercitus
alacritate ac viribus tui similes: tibi uni contigit exercitum
habere sapientem. [5] Multi olim fortasse pravi duces, armis
impares, largitione certarunt, sed brevis eorum fuit et caduca
popularitas, quos facile vicit quisquis imitatus est. [6] Hic
firmus, hic aeternus est rei publicae custos quem ipsum per se
milites amant, cui non blandita nec vendita servit adulatio sed
simplex et sincera devotio. [7] Dona tua, Constantine, manifeste
sunt grata militibus, sed hoc gratiora quod tua sunt. [8]
Quaecumque porrigis manu tua fiunt acceptiora. Quam nemo tecum
potest hac ambitione contendere! Insuperabile genus est
largitionis, cum ipse militi praemium est imperator. [9] Itaque
tribuis tu quidem exercitibus tuis etiam plura quam cupiunt, sed
tuum te magis nomen, tua de memoria patris auctoritas, tua
aetatis gratia, tua denique ista venerabilis forma commendat.

17. [1] Pulchrum enim, di boni, et caeleste miraculum imperator
adulescens, in quo illa quae iam summa est fortitudo adhuc tamen
crescit, in quo hic fulgor oculorum, haec veneranda pariter et
grata maiestas praestringit simul et invitat adspectus. [2] Talem
Magnum illum regem, talem Thessalum virum mente concipio, quorum
summa virtus pulchritudini coniuncta celebratur. [3] Non frustra
enim doctissimi viri dicunt Naturam ipsam magnis mentibus
domicilia corporum digna metari, et ex vultu hominis ac decore
membrorum colligi posse quantus illos caelestis spiritus intrarit
habitator. [4] Itaque te cum ingredientem milites vident,
admirantur et diligunt, sequuntur oculis, animo tenent, deo se
obsequi putant, cuius tam pulchra forma est quam certa divinitas.

18. [1] Statim igitur ut foedum illud facinus audierant, ultro a
te proficiscendi signum petiverunt; cum viatica dares, id ipsum
sibi moram facere plusque iam se quam sufficeret ex largitionibus
tuis habere dixerunt. [2] Inde adreptis armis portas petiverunt,
tot dierum iter a Rheno usque ad Ararim sine ulla requie
peregerunt indefessis corporibus, animis flagrantibus, crescente
in dies ardore vindictae quanto propius accederent. [3] Tum
quidem tua, imperator, cura, qua refovendis eorum viribus a
Cabillonensi portu navigia provideras, festinantibus paene non
placuit. Segnis ille et cunctabundus amnis numquam fuisse tardior
videbatur; carinis tacite labentibus et ripis lente recedentibus
stare se, non ire clamabant. [4] Tum vero usum pedum manibus
adgressi incubuere remigiis et naturam fluminis urguendo
vicerunt, et tandem eluctati Araris moras vix ipso Rhodano fuere
contenti; parum illis videbatur concitus ruere, minus solito
Arelate properare. [5] Quid multa? Confitendum est, imperator:
cum hoc tuo vigore corporis, hoc mentis ardore laborasti interdum
ut quem ducebas sequereris exercitum. [6] Tanto enim omnes
impetu ferebantur ut, cum illum Arelate deserto comperissent
abisse Massiliam, confestim navibus evolarent effusoque cursu non
iam Rhodani curricula sed ipsa quodammodo ventorum flabra
praeverterent. [7] Tantus illos incenderat amor numinis tui ut,
quamvis scirent oppugnandam esse munitissimam civitatem,
sufficere sibi crederent pervenire.

19. [1] Massilia enim, ut audio, in profundum mare prominens et
munitissimo accincta portu, in quem angusto aditu Mediterraneus
refluit sinus, solis mille quingentis passibus terrae cohaeret,
qua firmissimus et turribus frequens murus opponitur. [2] Quippe
olim Graecos Italosque illuc convenas, cum artibus ingenioque
pollerent, etiam ipse docuit locus omnia quae bello usui forent
largius in eam partem quae adiri posset impendere, cum Natura in
ceteris sumptum operis remisisset. [3] Itaque illam tum gravi
fato Caesari portas pro duce seniore claudentem terra marique
admotis machinis, aggeribus exstructis, navalibus proeliis
saepius oppugnatam quam territam vix obsessio diuturna patefecit,
cum tamen Graeculi magistratus et ipsum Caesarem et mox duces
eius et copias non tam viribus suis quam moenibus reppulissent.
[4] At enim nunc primo tuo, imperator, adventu primoque impetu
exercitus tui nihil eiusdem Massiliae altitudo murorum, nihil
creberrimae turres, nihil loci natura remorata est, quominus et
portum caperes et urbem continuo, si velles. [5] Quippe tanta
fiducia murum omnem milites invaserant, ut statim sine dubio
ascensuri fuissent, nisi in parandis quas admoverant scalis
coniecturam oculorum sublimitas fefellisset. [6] Sic quoque multi
scalarum brevitate decepti, quod supererat ascensui, extentis
corporibus aequabant, et succedentium umeris sublevati iam
intervalla pinnarum uncis manibus invaserant. Adeo nihil periculi
in vindictae exsecutione metuebant, ut sibi non murum scandere
sed ex aequo congredi viderentur.

20. [1] Sed o singularem tuam, Constantine, pietatem et sua
semper officia etiam inter arma servantem! Signum receptui
dedisti et victoriam distulisti, ut omnibus tibi liceret
ignoscere, ne quid atrocius faceret miles iratus quam clementiae
tuae natura pateretur. [2] In quo licet optimi imperatoris
sollicitudine caveris ut inducti in fraudem milites paenitendi
tempus acciperent atque ultro veniam precarentur, nos tamen qui
mitissimos tuos sensus intuemur (nihil est enim tam perspicuum
quam in pectore tuo bonitas) illi te intellegimus pepercisse,
quem, si prima copiam habuisset inruptio, eripere ferro nemo
potuisset. [3] Ita quod ad pietatem tuam pertinet, imperator, et
illum et omnes quos receperat reservasti. Sibi imputet quisquis
uti noluit beneficio tuo nec se dignum vita iudicavit, cum per te
liceret ut viveret; tu, quod sufficit conscientiae tuae, etiam
non merentibus pepercisti. [4] Sed (ignosce dicto) non omnia
potes: di te vindicant et invitum.

21. [1] Quod quidem nobis semper optandum est ut prosperos habeas
etiam ultra tua vota successus, qui omnem spem in gremio
maiestatis tuae ponimus et tuam ubique praesentiam, quasi dari
possit, expetimus. [2] Ecce enim, dum a limite paulisper
abscesseras, quibus se terroribus barbarorum perfidia iactaverat,
scilicet dum sibi illa proponunt: quando perveniet? quando
vincet? quando fessum reducet exercitum? cum repente audito
reditu tuo velut attoniti conciderunt, ne tuum pro re publica
votum amplius quam unius noctis cura tetigisset. [3] Postridie
enim quam accepto illo nuntio geminatum itineris laborem
susceperas, omnes fluctus resedisse, omnem quam reliqueras
tranquillitatem redisse didicisti, ipsa hoc sic ordinante Fortuna
ut te ibi rerum tuarum felicitas admoneret dis immortalibus
ferre quae voveras, ubi deflexisses ad templum toto orbe
pulcherrimum, immo ad praesentem, ut vidisti, deum. [4] Vidisti
enim, credo, Constantine, Apollinem tuum comitante Victoria
coronas tibi laureas offerentem, quae tricenum singulae ferunt
omen annorum. Hic est enim humanarum numerus aetatum quae tibi
utique debentur ultra Pyliam senectutem. [5] Et immo quid dico
«credo»? Vidisti teque in illius specie recognovisti, cui totius
mundi regna deberi vatum carmina divina cecinerunt. [6] Quod ego
nunc demum arbitror contigisse, cum tu sis, ut ille, iuvenis et
laetus et salutifer et pulcherrimus, imperator. [7] Merito igitur
augustissima illa delubra tantis donariis honestasti, ut iam
vetera non quaerant. Iam omnia te vocare ad se templa videantur
praecipueque Apollo noster, cuius ferventibus aquis periuria
puniuntur, quae te maxime oportet odisse.

22. [1] Di immortales, quando illum dabitis diem, quo
praesentissimus hic deus omni pace composita illos quoque
Apollinis lucos et sacras aedes et anhela fontium ora circumeat?
Quorum scaturigines leni tepore nebulosae adridere, Constantine,
oculis tuis et osculis sese inserere velle videantur. [2]
Miraberis profecto illam quoque numinis tui sedem et calentes
aquas sine ullo soli ardentis indicio, quarum nulla tristitia est
saporis aut halitus, sed talis haustu et odore sinceritas qualis
fontium frigidorum. [3] Dabis et illic munera, constitues
privilegia, ipsam denique patriam meam ipsius loci veneratione
restitues. [4] Cuius civitatis antiqua nobilitas et quondam
fraterno populi Romani nomine gloriata opem tuae maiestatis
exspectat, ut illic quoque loca publica et templa pulcherrima tua
liberalitate reparentur, sicut hic video hanc fortunatissimam
civitatem, cuius natalis dies tua pietate celebratur, ita cunctis
moenibus resurgentem ut se quodammodo gaudeat olim corruisse,
auctior tuis facta beneficiis. [5] Video Circum maximum aemulum,
credo, Romano, video basilicas et forum, opera regia, sedemque
iustitiae in tantam altitudinem suscitari ut se sideribus et
caelo digna et vicina promittant. Quae certe omnia sunt
praesentiae <tuae> munera. [6] Quaecumque enim loca
frequentissime tuum numen inlustrat, in his omnia et hominibus et
moenibus et muneribus augentur; nec magis Iovi Iunonique
recubantibus novos flores terra submisit quam circa tua,
Constantine, vestigia urbes et templa consurgunt. [7] Ideoque hoc
votis meis sufficit ut patriam meam videas ducente pietate, quia
statim erit restituta si videris.

23. [1] Sed enim ista felicitas viderit an adhuc meae debeatur
aetati. Interim quoniam ad summam votorum meorum tua dignatione
perveni, ut hanc meam qualemcumque vocem diversis fori et palatii
officiis exercitam [in] tuis auribus consecrarem, maximas numini
tuo gratias ago tibique, quod superest, commendo liberos meos
praecipueque illum iam summa fisci patrocinia tractantem, in quem
me totum transtulit pietas, cuius felix servitus, si quando
respexeris, maxime tuae conveniet aetati. [2] Ceterum quod de
omnibus liberis dixi, lata est, imperator, ambitio; praeter illos
enim quinque quos genui, etiam illos quasi meos numero quos
provexi ad tutelam fori, ad officia palatii. Multi quippe ex me
rivi non ignobiles fluunt, multi sectatores mei etiam provincias
tuas administrant. Quorum successibus laetor omniumque honorem
pro meo duco et, si forte hodie infra exspectationem mei dixero,
in illis me confido placuisse. [3] Si tamen hoc quoque mihi tuum
numen indulserit, ut ex hac oratione non eloquentiae, quod nimium
est, sed quantulaecumque prudentiae et devotae tibi mentis
testimonium referam, cedant privatorum studiorum ignobiles curae;
perpetua mihi erit materia dicendi, qui me probaverit,
imperator.

