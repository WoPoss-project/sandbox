digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Maximiano et Constantino (Treueris? a. 307 p.
Chr.)



Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 VII (VI). <INCERTI PANEGYRICVS DICTVS MAXIMIANO ET CONSTANTINO>  

1. [1] Dixerint licet plurimi, multique dicturi sint, ea quibus
omnia facta vestra summarumque virtutum merita laudantur,
sacratissimi principes Maximiane, velis nolis semper Auguste, et
Constantine oriens imperator, mihi tamen certum est ea praecipue
isto sermone complecti quae sunt huius propria laetitiae, qua
tibi Caesari additum nomen imperii et istarum caelestium
nuptiarum festa celebrantur. [2] Cetera enim in rem publicam
vestra beneficia possunt multis occasionibus diversorum temporum
praedicari: huic voto propria nunc debetur oratio, quod semel
factum futurum est sempiternum. [3] Equidem scio gaudentium
studia nunc ita toto orbe florescere, quacumque Fama ultra
naturam qua fingitur discursus volucres mutuata et plus quam
mille vocibus sonora percrebuit, ut omnium nationum
gratulationibus consecretur. [4] Quid <enim> rebus humanis
contingere potuit aut nobilius ad gloriam aut certius ad salutem,
quam quod pristinae vestrae concordiae perpetuaeque pietati hoc
quoque pignus accessit, summorum nominum artissima coniunctione
venerabile, ut imperatori filiam conlocaverit imperator? [5] Sed
tamen nos oportet omnes homines exsultatione superare, qui hoc
tantum rei publicae bonum praesentes intuemur, et ipsa vultuum
vestrorum contemplatione sentimus ita convenisse vos, ita non
dexteras tantum sed etiam sensus vestros mentesque iunxisse ut,
si fieri possit, transire invicem in pectora vestra cupiatis.

2. [1] Quid enim aut tu carius dare aut tu carius accipere
potuisti, cum hac adfinitate vestra et tibi, Maximiane, per
generum iuventa renovata sit et tibi, Constantine, per socerum
nomen imperatoris accreverit? [2] Maximas itaque vobis, aeterni
principes, publico nomine gratias agimus, quod suscipiendis
liberis optandisque nepotibus seriem vestri generis prorogando
omnibus in futurum saeculis providetis, ut Romana res olim
diversis regentium moribus fatisque iactata tandem perpetuis
domus vestrae radicibus convalescat, tamque sit immortale illius
imperium quam sempiterna suboles imperatorum. [3] Haec est vera
pietas, haec voluptas conservandi generis humani, exemplum dare
gentibus ad matrimonia studiosius expetenda et liberos educandos,
ut substituendis successionibus singulorum nihil obsit
unumquemque esse mortalem, cum immortalis sit omnium in
posteritate res publica. [4] Quare si leges eae quae multa
caelibes notaverunt, parentes praemiis honorarunt, vere dicuntur
esse fundamenta rei publicae, quia seminarium iuventutis et quasi
fontem humani roboris semper Romanis exercitibus ministrarunt,
quod huic vestro in rem publicam merito possumus dignum nomen
adscribere? [5] Qui non <per> plebeia germina sed imperatoria
stirpem rei publicae propagatis ut, quod millesimo anno post
Vrbem conditam evenisse tandem gratulabamur, ne mutatoria per
novas familias communis salutis gubernacula traderentur, idem
omnibus duret aetatibus, imperatores semper Herculii.

3. [1] Quemnam igitur utriusque vestrum praeconii ac venerationis
ordinem faciam? Adhuc enim de amborum in hanc necessitudinem
congruentibus votis communiter dixi. [2] Et te quidem sentio,
senior Auguste, maiestate praecedere, te sequi, iunior imperator.
Sed profecto sicut tuo, Constantine, socero ante est conciliata
divinitas quam ab eo pignus ipsi carissimum postulares, ita nunc
quoque in hac gratulatione prius illa dicenda sunt quae in te
considerans tantus iste et paterni et tui auctor imperii laetatus
est quod petisti. [3] O divinum tuum, Maximiane, iudicium, qui
hunc tibi iure adoptionis nepotem, maiestatis ordine filium etiam
generum esse voluisti, divi, inquam, Constantii filium, in quem
se prima illius iuventa transfudit, in cuius ore caelestes illius
vultus Natura signavit, qui adspectum illius ad deorum concilia
translati adhuc desiderantibus nobis sufficit pro duobus! [4]
Neque enim forma tantum in te patris, Constantine, sed etiam
continentia, fortitudo, iustitia, prudentia sese votis gentium
praesentant.

4. [1] Quomodo enim magis continentiam patris aequare potuisti
quam quod te ab ipso fine pueritiae ilico matrimonii legibus
tradidisti, ut primo ingressu adulescentiae formares animum
maritalem, nihil de vagis cupiditatibus, nihil de concessis
aetati voluptatibus in hoc sacrum pectus admitteres, novum iam
tum miraculum, iuvenis uxorius? Sed, ut res est, mente praesaga
omnibus te verecundiae observationibus imbuebas, talem postea
ducturus uxorem. [2] Fortitudinem autem illius iam tum in
principiis consecutus es. Multa ille Francorum milia, qui
Bataviam aliasque cis Rhenum terras invaserant, interfecit
depulit cepit abduxit; tu iam ab ipsis eorum regibus auspicatus
es, simulque et praeterita illorum scelera punisti et totius
gentis lubricam fidem timore vinxisti. [3] Liberavit ille
Britannias servitute; tu etiam nobiles illic oriundo fecisti. [4]
Plurimas ille barbaras nationes victoriis domuit, venia
mitigavit; tibi cunctis hostibus alacritatis tuae terrore
compressis interim deest materia vincendi.

5. [1] Iustitiam vero patris atque pietatem sic imitaris et
sequeris, ut omnibus ad te confugientibus diversamque opem aut
contra aliorum iniurias aut pro suis commodis postulantibus quasi
legata patris videaris exsolvere, idque ipsum coram gaudeas
praedicari: quidquid tu iuste ac liberaliter feceris, filium
Constantii necessario praestitisti. [2] Nam quid ego de prudentia
dicam, qua te paene credimus fore ipso patre potiorem? — qui
veteres illos Romanae rei publicae principes, superiorem
Africanum Pompeiumque Magnum aetatis cursum virtute praevectos,
tam mature sumpto vincis imperio, tantarumque rerum sustines
molem incipiente virtute. [3] Gesseris enim licet multa fortiter,
multa sapienter, cum per maximos tribunatus stipendia prima
conficeres, sentias necesse est tantae auspicia fortunae
imperator adulescens. Quamquam quid ego in te aetatis tuae potius
quam gravitatis nomen usurpo? Cuius tanta maturitas est ut, cum
tibi pater imperium reliquisset, Caesaris tamen appellatione
contentus exspectare malueris ut idem te qui illum declararet
Augustum. Siquidem ipsum imperium hoc fore pulchrius iudicabas,
si id non hereditarium ex successione crevisses, sed virtutibus
tuis debitum a summo imperatore meruisses.

6. [1] Neque enim dubium quin tibi mature sacrum istud fastigium
divinae potestatis adstrueret qui te iam olim sibi generum, etiam
ante <quam> petere posses, sponte delegerat. [2] Hoc enim, ut
audio, imago illa declarat in Aquileiensi palatio ad ipsum
convivii posita adspectum, ubi puella iam divino decore
venerabilis sed adhuc impar oneri suo, sustinet atque offert tibi
etiam tum puero, Constantine, galeam auro gemmisque radiantem et
pinnis pulchrae alitis eminentem, ut te, quod vix ulla possunt
habitus ornamenta praestare, sponsale munus faciat pulchriorem.
[3] Fortunatus pictor ille, quisquis fuit, et quamvis Apellen
ipsum <et> Parrhasium scientia vicerit, materia tamen imaginis
quam arte felicior! [4] Quamquam enim ipsi ferant difficillimam
esse praecipuae cuiusque formae imitationem, quia certis sui
notis cito deformitas exprimatur, similitudo autem pulchritudinis
tam sit ardua quam rara est pulchritudo: [5] non tamen tantum
ille cepit laboris ex ore vestro divinas species transferendo
quantum voluptatis hausit cominus vos intuendo, inspiciendo
sollicite, et curiose ab hilaritate illius aetatis vultus
immobiles et serios exigendo, promendo denique amoris vestri
tacita praesagia ut, quod invicem vobis verecundia negabat,
libere vos in imagine cerneretis.

7. [1] Sed profecto hoc iam tunc, Maximiane, divina mente
praesumpseras; hoc, cum ferret aetas, ut rogareris optaveras, cum
tibi in illa iucundissima sede laetitiae harum nuptiarum gaudia
praedestinabas, ut simul illam parvulam et hunc intuendo
crescentem diu fruereris exspectatione voti quod hac coniunctione
firmasti. [2] Quid enim competentius, quid providentia tua
dignius facere potuisti, quam ut eius filio, quem tibi pridem et
adfinitate adsciveras et maiestate sociaveras, nunc ex intimis
adfectibus traderes summi pignus imperii? [3] Haec est tua,
Maximiane, inter omnes principes propria largitio. [4] Alii
divitias aut honores aut ipsa etiam imperia, sed sola donarunt;
tu, animo maiore quam ceteri, pariter indulges et quod pietas tua
habet carissimum et quod fortuna praecipuum. [5] Nec tamen
miranda ista in te est, Maximiane, animi magnitudo, in quem di
immortales tanta congesserunt et naturae bona et ornamenta
fortunae ut, quamvis maxima largiaris, ita penes te sint omnia,
quasi ea solus obtineas. [6] Vt enim ille qui omnes aquas caelo
et terris praebet Oceanus semper tamen in motibus suis totus est,
ita tu potes imperium, Maximiane, donare, non potes non habere.
[7] De quo ego, cum ad id loci venero, ita dicam, ut fortasse
quibusdam videar audacior, veritas tamen meae erga te devotionis
appareat.

8. [1] Nunc enim sequitur ut, quoniam virtutes tuas, Constantine
Auguste, socero praedicavi, tu quoque (licet optime scias) tamen
audias quam te principis ornet adfinitas. [2] Hic est qui nomen
<quod> accepit a deo principe generis sui dedit vobis, qui se
progeniem esse Herculis non adulationibus fabulosis sed aequatis
virtutibus comprobavit. [3] Hic est qui in ipso ortu numinis sui
Gallias priorum temporum iniuriis efferatas rei publicae ad
obsequium reddidit, sibi ipsas ad salutem. [4] Hic, quod iam
falso traditum de antiquis imperatoribus putabatur, Romana trans
Rhenum signa primus barbaris gentibus intulit. [5] Huius cum
fratre rursus ac saepius expeditionibus domita Germania aut boni
consulit ut quiescat aut laetatur quasi amica si pareat. [6] Tu
ferocissimos Mauritaniae populos inaccessis montium iugis et
naturali munitione fidentes expugnasti recepisti transtulisti.
[7] Te primo ingressu tuo tanta laetitia, tanta frequentia
populus Romanus excepit ut, cum te ad Capitolini Iovis gremium
vel oculis ferre gestiret, stipatione sui vix ad portas Vrbis
admitteret. [8] Te rursus vicesimo anno imperatorem, octavo
consulem, ita ipsa amplexu quodam suo Roma voluit detinere, ut
videretur augurari iam et timere quod factum est. [9] <Factum
est> enim, imperator aeterne, in quo uno querelam rei publicae
paene meruisti.

9. [1] Audi doloris nostri liberam vocem, siquidem etiam di ipsi,
quod plerumque humanas res neglegant, dum querimur ignoscunt,
quibus aliud fortasse curantibus grandines ruunt, terrae
dehiscunt, urbes hauriuntur. Quae non illis [hauriuntur]
volentibus, sed aut aliorsum adspicientibus aut fatali rerum
urgente cursu videntur accidere. [2] Tale est, imperator, quod
omnibus nobis incluso gemitu maerentibus facere voluisti, non
quidem tu rei publicae neglegentia aut laboris fuga aut desidiae
cupiditate ductus, sed consilii olim, ut res est, inter vos
placiti constantia et pietate fraterna ne, quem totius vitae
summarumque rerum socium semper habuisses, in alicuius facti
communitate desereres neve illius, viderit quali, certe novae
laudi cederes. [3] Verum longe diversa in<ter> vos erat causa
declinandi aut sustinendi laboris; quamquam, etiamsi totam
excusationem aetatis adferres, sic quoque tibi rei publicae curis
non erat abnuendum. [4] An si maximus quisque natu gubernator
vectoribus est certissimus ad salutem, non is est optimus qui usu
peritissimus imperator? Aut te umquam, Constantine, liberi
nostri nepotesque patientur, vel cum ad summam perveneris
senectutem, rei publicae vela contrahere quae tam felicibus
ventis etiam iuvenis impleveris? [5] Sed tamen utcumque fas
fuerit eum principem, quem anni cogerent aut valitudo deficeret,
receptui canere, te vero, in quo adhuc istae sunt integrae
solidaeque vires, hic totius corporis vigor, hic imperatorius
ardor oculorum, immaturum otium sperasse miramur. [6] Quid enim
aliud participi maiestatis tuae dare potuit veniam quietis quam
ut tu imperio succederes pro duobus?

10. [1] Sed profecto exegit hoc ipsa varietas et natura fortunae,
cui nihil mutare licuerat, dum vos imperium teneretis, ut illa
viginti annorum continua felicitas intervallo aliquo
distingueretur; aut etiam di immortales probare voluerunt tibi
innixam stetisse rem publicam, cum sine te stare non posset. [2]
Quamquam in istis quidem partibus non caruit pristina firmitate,
ibi vero paene funditus corruit unde tu, Maximiane, discesseras:
adeo illic plurimum habuerat stabilitatis adserta, ubi deserta
maxime vacillavit. [3] Non aliter enim quam solet terra ventis
aut aquis subter immissis intervulsa sui soliditate nutare, ita
cuncta Italia atque ipsa Roma subducta repente qua sustentata
fuerat dextera tua contremuit ac paene consedit. [4] Quod ego
cursim transeo; cur enim vel recordemur adversa, cum videamus
omnia tuo reditu restituta? [5] Fecit enim Roma ipsa pro
maiestate nominis sui ut ostenderet posse se etiam imperatoribus
imperare. Abduxit exercitus suos ac tibi reddidit et, cum ad
sedandos animos auctoritatem privati principis attulisses,
supplices tibi manus tendens vel potius queribunda clamavit:

11. [1] «Quousque hoc, Maximiane, patiar me quati, te quiescere;
mihi libertatem adimi, te usurpare tibi inlicitam missionem? [2]
An, quod divo Augusto post septuaginta aetatis, quinquaginta
imperii annos non licuit, tam cito licuit tibi? [3] Ideone te
mihi ille, cuius tot aras tot templa tot nomina colo, Hercules
dedit, ut tu in suburbano otiis cedens usum dicatae mihi virtutis
amitteres? [4] Redde te gubernaculis meis et, quoniam tranquillo
mari portum intrare properasti, vade per fluctus mei quidem
amore sollicitus sed tua maiestate securus. Et tamen per te tibi
steterit, <si> iniuriam in mei restitutione patieris. Imperasti
pridem rogatus a fratre, rursus impera iussus a matre». [5] O
caelestem, imperator aeterne, pietatem tuam quae tuum illum
animum semper invictum sola vicit! [6] Non potuisti resistere
sanctae illius parentis imperio, et invitus licet paruisti et te
illis vigiliis illisque curis, quas viginti annis expertus
fueras, reddidisti. [7] Quibusnam tu, domina gentium, potes
compensare beneficiis hoc tui imperatoris obsequium? — qui tanto
usu sciens quantus sit imperandi labor, propter te non utitur
illa quam degustaverat voluptate, tantumque rei publicae onus
suscipit post quietem. [8] Facilius fuerat iugiter imperasse:
quamvis enim magnum laborem consuetudo non sentit, intermissa
desiderat novas vires.

12. [1] Quanta opus fuit tibi, imperator aeterne, providentia,
quanta auctoritate ut subsidia rei publicae <iacentia> erigeres,
exanimata recreares, dilapsa conligeres? [2] Mirabamur te post
imperium esse privatum; multo magis mirum est imperium ferre post
otium. [3] Solus hoc, ut dicitur, potuit deus ille, cuius dona
sunt quod vivimus et videmus, ut habenas male creditas et currum
devio rectore turbatum reciperet rursumque derigeret. Cuius
simile tu, imperator, etiam facile fecisti. [4] Neque id mirum:
non enim a te recessit imperium, et privatus licet dici velles,
inhaesit tibi ingenita maiestas. [5] Omnes exercitus vestri
omnesque provinciae requiescere te post tanta opera utcumque
aequo animo tulerunt, imperare desisse numquam crediderunt. [6]
Quid enim putas tibi, Maximiane, Iovem ipsum respondisse, cum tu
ingenti animo diceres: «Recipe, Iuppiter, quod commodasti»? Hoc
profecto respondit: «Non mutuum istud tibi tradidi sed aeternum;
non recipio sed servo». [7] Statim igitur ut praecipitantem [ut]
rem publicam refrenasti et gubernacula fluitantia recepisti,
omnibus spes salutis inluxit. [8] Posuere venti, fugere nubes,
fluctus resederunt, et iam sicubi adhuc in longinquioribus terris
aliqua obversatur obscuritas aut residuus undarum pulsus
immurmurat, necesse est tamen ad tuos nutus dilucescat et sileat.

13. [1] Dixi pro ratione temporis, sacratissimi principes, ea
quae in vobis invicem, ut facitis, admirari et amare debetis.
Restat ut ipsa illa quae separatim de virtutibus vestris locutus
sum, sicut huic voto congruit, in sermonis fine coniungam. [2] Di
immortales! quanta Romano imperio renovastis, quae iam, ut res
est, cesserant vetustati! [3] Maximiano aeterno imperatori
Constantinus imperator novus plus coepit esse quam filius. Favet
ille crescenti, adest iste seniori; perpetuis profecto pietatis
stirpibus adfinitas ista coalescat, quae semper summos in re
publica viros ad concordiam copulavit. [4] Etenim si quamvis
dissidentes familias Gracchi et Corneliae matrimonium reduxit in
gratiam, si pro divo Augusto Actiacam victoriam tantummodo gener
Agrippa confecit, quid sperandum est cum sempiternam patris ac
filii caritatem etiam nuptiarum foedus adstrinxerit? [5] Quod si
P. Scipio bellum Punicum suscepit adulescens ipsum postea
superaturus Hannibalem, si Marius a factione Sullana Vrbem
recepit senex, idque magno intervallo temporum evenisse
memorabile est, quam facile nunc omnis metus ponet Romana res
publica, quae defenditur coniuncti imperii duabus aetatibus
pariterque utitur virtute iuvenis et maturitate senioris!

14. [1] Te, pater, ex ipso imperii vertice decet orbem prospicere
communem caelestique nutu rebus humanis fata decernere, auspicia
bellis gerendis dare, componendis pacibus leges imponere; te,
iuvenis, indefessum ire per limites qua Romanum barbaris gentibus
instat imperium, frequentes ad socerum victoriarum laureas
mittere, praecepta petere, effecta rescribere. [2] Ita eveniet ut
et ambo consilium pectoris unius habeatis et uterque vires
duorum. [3] O felix in imperio et post imperium felicior! Audis
enim profecto haec et vides, dive Constanti, quem curru [et]
paene conspicuo, dum vicinos ortus repetit occasu, Sol ipse
invecturus caelo excepit. [4] Quanto nunc gaudio potiris, quanta
voluptate perfrueris, cum talem hunc filium tuum, qui te primus
patrem fecit, in imperii tui possessionem idem pater, idem socer,
idem imperator induxerit! [5] Haec est tua praeter omnes divos
propria immortalitas quam videmus: filius similis adspectu,
similis animo, par imperii potestate. [6] Inviderint licet nobis,
nihil tamen auferre domui tuae Fata potuerunt: nec Maximiano
filius qualis tu eras, nec Constantino pater deest. [7] Quin
etiam ut omnibus modis tua necessitudo renovetur, rursus hic
socer, rursus hic gener est, ut beatissimus imperator semper ex
tua subole nepotibus augeatur.

