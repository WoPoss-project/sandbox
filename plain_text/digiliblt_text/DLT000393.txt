digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Augustoduni a. 297-8 - oratio pro instaurandis
scholis

Eumenius

Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 IX (IV). <EVMENII PRO INSTAVRANDIS SCHOLIS ORATIO>  

1. [1] Certum habeo, Vir perfectissime, non quidem te, qui semper
in omni genere dicendi maxima facultate viguisti, sed
circumstantium plerosque mirari, quod ego, qui ab ineunte
adulescentia usque in hunc diem numquam isto in loco dixerim et,
quantulumcumque illud est quod labore ac diligentia videor
consecutus, exercere privatim quam in foro iactare maluerim, nunc
demum sero quodam tirocinio ad insolitum mihi tribunal adspirem;
[2] a quo ego me fateor, quamquam mihi sedes ista iustitiae et
<ad> agendum et ad dicendum amplissima videretur, diffisum tamen
ingenio meo antehac afuisse et hoc ipso in tempore, quamvis
diversissimum a contentione litium genus orationis habiturum,
conscientiae trepidatione revocari.

2. [1] Ne quid igitur aut opinioni hominum dubium relinquam aut
interpretationi ex hac postulatione quam de restituendis patriae
meae Maenianis mihi sumendam potius quam cuiquam delegandam
putavi, maius de me aliquid quam posse me sentio videar
promittere, [2] contestatum esse initio dicendi apud audientes
volo temporarium me dicendi munus atque id ipsum meis studiis
peculiariter commodare, non ad incognitam mihi sectam forensium
patronorum alienae laudis cupiditate transire. [3] Neque enim
tanta me aut neglegentia aut confidentia tenet, ut nesciam quanta
sit inter hanc aciem fori et nostra illa secreta studiorum
exercitia diversitas. Ibi armantur ingenia, hic proeliantur; ibi
prolusio, hic pugna committitur. [4] Hic plerumque velut sudibus
et saxis, illic semper telis splendentibus dimicatur. Hic sudore
et quasi pulvere sordidus, illic insignis ornatu laudatur orator,
ut, si uterque experiundi causa officia commutent, alium quidam
tubarum sonus et strepitus armorum, alium quaedam triumphi
<scaena> deterreat.

3. [1] Scio [haec], inquam, haec, Vir perfectissime, neque me
sciens fallo; et idcirco tantum abest ut me relictis docendi
praecipiendique rationibus aptum atque idoneum putem, ut hoc
ipsum, quod vel uno die atque una de re in foro dicam, veniam
magis possim sperare quam gloriam. [2] Quamquam in hac oratione,
Vir perfectissime, loci tantummodo insolentia, non dicendi
novitate perturber, siquidem id postulo quod non modo
contradicendo nemo audeat impedire, sed omnes potius quibus
divina principum liberalitas, quibus urbis istius restitutio,
quibus optimarum artium celebratio grata atque iucunda est, summo
gaudio et favore suscipiant, ut Maenianae illae scholae quondam
pulcherrimo opere et studiorum frequentia celebres et inlustres
iuxta cetera quae instaurantur opera ac templa reparentur. [3]
Ita quantum mihi trepidationis adfert locus, tantum relevat causa
dicendi. [4] Quam quidem ego, Vir perfectissime, duas in partes
arbitror dividendam, ut prius disseram quam sit ex usu et officio
opus illud ad pristinam magnificentiam reformari, deinde qua
ratione id possit sine sumptu publico, ex largitione quidem
principum maximorum, sed tamen cum aliquo meo erga patriam studio
et amore procedere.

4. [1] Ante omnia igitur, Vir perfectissime, divinae imperatorum
Caesarumque nostrorum providentiae singularique in nos
benivolentiae huius quoque operis instauratione parendum est, qui
civitatem istam et olim fraterno populi Romani nomine gloriatam
et tunc demum gravissima clade perculsam, cum latrocinio
Bagaudicae rebellionis obsessa auxilium Romani principis
invocaret, non solum pro admiratione meritorum sed etiam pro
miseratione casuum attollere ac recreare voluerunt, ipsamque
ruinarum eius magnitudinem immortalibus liberalitatis suae
monimentis dignam iudicaverunt, ut tanto esset inlustrior gloria
restitutorum quanto ipsa moles restitutionis immanior. [2] Itaque
maximas pecunias et totum, si res poscat, aerarium non templis
modo ac locis publicis reficiundis sed etiam privatis domibus
indulgent; [3] nec pecunias modo sed etiam artifices transmarinos
et ex amplissimis ordinibus provinciarum incolas novos et
devotissimarum hiberna legionum, quarum invicta robora ne in his
quidem quae nunc cum maxime gerunt bellis requirunt, ut commodis
nostris studio gratiae hospitalis operentur et resides aquas et
novos amnes veluti aridis fessae urbis visceribus infundant.

5. [1] Ex quo manifestum est eos qui coloniam istam tot tantisque
opibus totius imperii erigere atque animare statuerunt, vel
praecipue sedem illam liberalium litterarum velle reparari, cui
peculiarem frequentiam honestissimae iuventutis inlustrato
studiorum honore providerint. [2] Cui enim umquam veterum
principum tantae fuit curae ut doctrinae atque eloquentiae studia
florerent quantae his optimis et indulgentissimis dominis
generis humani? [3] Quos ego, quod ad votum pietatemque pertinet,
liberorum nostrorum parentes appellare non dubito; qui
nobilissimam istam indolem Galliarum suarum interitu summi
doctoris orbatam respicere dignati, suo potissimum iudicio
praeceptorem ei moderatoremque tribuerunt, et inter illas
imperatorias dispositiones, longe maioribus summae rei publicae
gubernandae provisionibus occupatas, litterarum quoque habuere
dilectum, [4] neque aliter quam si equestri turmae vel cohorti
praetoriae consulendum foret, quem potissimum praeficerent sui
arbitrii esse duxerunt, ne hi quos ad spem omnium tribunalium aut
interdum ad stipendia cognitionum sacrarum aut fortasse ad ipsa
palatii magisteria provehi oporteret, veluti repentino nubilo in
mediis adulescentiae fluctibus deprehensi, incerta dicendi signa
sequerentur.

6. [1] In quo ego, Vir perfectissime, nihil laudi meae tribuo;
sed domini nostri Constantii, vere principis iuventutis,
incredibilem erga iuventutem Galliarum suarum sollicitudinem
atque indulgentiam mirari satis nequeo, [2] qui honorem
litterarum hac quoque dignatione cumulavit ut me filio potius meo
ad pristina mea studia aditum molientem ipsum iusserit
disciplinas artis oratoriae retractare, et hoc ipsi palatio
parentis sui munus invexerit ut mediocrem quidem pro ingenio meo
naturaque vocem, caelestia tamen verba et divina sensa principum
prolocutam, ab arcanis sacrorum penetralium ad privata Musarum
adyta transtulerit; [3] non utique quia mihi, quem (quod sine
invidia dixerim) tanta dignatione respicit quanta pro summis
honoribus debet sufficere sapienti, vellet aliquid imposita ista
professione detrahere, sed ut professioni ipsi ex eo honore quem
gessi adderet dignitatem. [4] Cui igitur est dubium quin divina
illa mens Caesaris, quae tanto studio praeceptorem huic conventui
iuventutis elegit, etiam locum exercitiis illius dedicatum
instaurari atque exornari velit, cum omnes omnium rerum
sectatores atque fautores parum se satisfacere voto et
conscientiae suae credant, si non ipsarum quas appetunt gloriarum
templa constituant?

7. [1] Inde est quod Atheniensis humanitas aram Misericordiae
instituit, quod Romani ducis animi magnitudo templum Virtutis et
Honoris. [2] Quarum enim artium sive animi adfectionum magnis
hominibus ingeneratus ardor fuerit, earum etiam consecrata
exsistere ad posteros monimenta voluerunt. [3] Aedem Herculis
Musarum in circo Flaminio Fulvius ille Nobilior ex pecunia
censoria fecit, non id modo secutus quod ipse litteris et summi
poetae amicitia duceretur, sed quod in Graecia cum esset
imperator acceperat Heraclen Musageten esse, id est comitem
ducemque Musarum, idemque primus novem signa, hoc est omnium,
Camenarum ex Ambraciensi oppido translata sub tutela fortissimi
numinis consecravit, ut res est, quia mutuis opibus et praemiis
iuvari ornarique deberent, Musarum quies defensione Herculis et
virtus Herculis [et] voce Musarum.

8. [1] Credo igitur, tali Caesar Herculius et avi Herculis et
Herculii patris instinctu tanto studium litterarum favore
prosequitur, ut non minus ad providentiam numinis sui existimet
pertinere bene dicendi quam recte faciendi disciplinas, [2] et
pro divina intellegentia mentis aeternae sentiat litteras omnium
fundamenta esse virtutum, utpote continentiae modestiae
vigilantiae patientiae magistras. Quae universa cum in
consuetudinem tenera aetate venerunt, <ad> omnia deinceps officia
vitae et ad ipsa quae diversissima videntur militiae atque
castrorum mania convalescunt. [3] Ideoque his omnis industriae
atque omnis laudis nutricibus aut, ut verius loquar, matribus cum
praeceptorem Caesar Herculius declarare dignatus sit, necesse
est etiam sedem propriam cupiat reformari ut, cum ad antiquam
firmitatem cultumque reparata sit, multo hic iustius et verius
nuncupetur aedes Herculis atque Musarum.

9. [1] Et sane, Vir perfectissime, interest etiam gloriae quam
tanti principes tot victoriis ac triumphis merentur, ut ingenia
quae canendis eorum virtutibus excoluntur non intra privatos
parietes sed in publica ostentatione et in ipso urbis istius ore
vegetentur. [2] Quid autem magis in facie vultuque istius
civitatis situm est quam haec eadem Maeniana in ipso transitu
advenientium huc invictissimorum principum constituta? Qui cum se
occursu laetae iuventutis adfici non solum liberalitate quam
ipsi tribuunt sed etiam litteris quibus me ad institutionem eius
cohortantur ostendant, quanto plus capient voluptatis cum
reparatum videant ipsum conciliabulum iuventutis? [3] Ad hoc, Vir
perfectissime, opus istud reddit inlustrius et cum ipsorum
Caesarum, tum etiam omnium hominum adspectui promptius, quod
praecipuo est loco positum quasi inter ipsos oculos civitatis,
inter Apollinis templum atque Capitolium. [4] Quo magis est etiam
sacrosancta sedes utriusque lateris veneranda confinio utriusque
[late] numinis instauranda respectu, ne fana longe omnium in hac
urbe pulcherrima labes media deformet, praesertim cum mihi
videatur ipse ille qui Maeniana haec primus exstruxit idcirco ea
illic potissimum conlocasse, ut veluti cognato vicinorum sibi
numinum tenerentur amplexu, cum augustissima tecta litteris
dedicata inde Athenarum conditrix Minerva conspiceret, hinc
Apollo medius Camenarum.

10. [1] Igitur ibi maxime et oportet et fas est exercere
iuventutis ingenia, ubi tam propinqua sunt numina amica
doctrinae, ubi ex proximo iuvat mens divina sapientiam et
carminum deus vocem et verecundiam virgo perpetua et providentiam
praescius futurorum. [2] Ibi adulescentes optimi discant, nobis
quasi sollemne carmen praefantibus, maximorum principum facta
celebrare (quis enim melior usus est eloquentiae?), ubi ante aras
quodammodo suas Iovios Herculiosque audiant praedicari Iuppiter
pater et Minerva socia et Iuno placata. [3] Satis me verborum
fecisse arbitror, Vir perfectissime, de eo quod mihi ad dicendum
prius constitueram, quam sit ex usu atque officio instaurari opus
illud studiis quibus optimi principes maxime favent dedicatum,
in ipsa civitatis fronte positum, celeberrimis templis utrimque
coniunctum.

11. [1] Nunc, quod in secundum [eundemque] locum distuli,
quemadmodum id sine sumptu publico et cum laude sacrae
largitionis fieri possit ostendam. [2] Salarium me liberalissimi
principes ex huius rei publicae viribus in sescenis milibus
nummum accipere iusserunt, non quoniam non amplius tribuere
commodis meis vellent, in quem multo maiora et prius et postea
praemia contulerunt, sed ut trecena illa sestertia, quae sacrae
memoriae magister acceperam, in honore privati huius magisterii
addita pari sorte geminarent. [3] Hoc ego salarium, quantum ad
honorem pertinet, adoratum accipio et in accepti ratione
perscribo; sed expensum referre patriae meae cupio, et ad
restitutionem huius operis, quoad usus poposcerit, destinare.
Cuius voluntatis meae ratio etsi adserenda non est, tamen sub hac
tua humanitate et circumstantium exspectatione qua me audiri
sentio aliquatenus prosequenda est.

12. [1] Nam primum omnium in hoc ego maximos censeo fructus
praemiorum, ut digni quibus tribuantur habeamur; siquidem ipse
usus pecuniae bonis malisve artibus partae promiscuus et vilis
est, honestis vero rationibus posse adquirere summum, etiamsi
quaestum remiseris, lucrum est. [2] Neque enim Syrus mercator aut
Deliacus aut Indicus ad uberrima ista compendia laudis adspirat,
sed rarae atque inter paucissimos opes sunt contentae meritis
conscientiae. Quippe hoc ipso praemii gloria continetur, ne id
cupiditate quaerendi adfectasse videamur. Quod hoc uno adsequi
possumus, si pro accepto ducamus oblatum, ut industriae sit ad
sumendi copiam pervenire potuisse, continentiae praeterisse.

13. [1] An si fortissimi viri in sacris certaminibus summo labore
atque etiam vitae periculo solam vocem praeconis et coronae
testimonium petunt, ego verba illa divina caelestesque litteras,
quibus mihi tanti principes instituendam iuventutem commendare
dignati sunt, non ultra omnium vocum potentiam venerabundus
accipiam, non ultra omnes laureas colam? [2] Quas ego, Vir
perfectissime... — tamenetsi hanc quoque mihi veniam tribuas
oportet. Neque enim fas ipsius epistulae sacrae commemorationem
solam sine obsequio recitationis inducere, ut ea perlecta magis
eluceat quantum me studium par sit impendere non ipsis modo
litteris sed etiam et templis ac sedibus litterarum.

14. [1] [{€Exemplar sacrae epistulae€}]. «Merentur et Galli
nostri ut eorum liberis, quorum vita in Augustodunensium oppido
ingenuis artibus eruditur, et ipsi adulescentes, qui hilaro
consensu meum Constantii Caesaris ex Italia revertentis suscepere
comitatum, ut eorum indoli consulere cupiamus. [2] Proinde quod
aliud praemium his quam illud conferre debemus, quod nec dare
potest nec eripere Fortuna? [3] Vnde auditorio huic, quod videtur
interitu praeceptoris orbatum, te potissimum praeficere
debuimus, cuius eloquentiam et gravitatem morum ex actus nostri
habemus administratione compertam. [4] Salvo igitur privilegio
dignitatis tuae hortamur ut professionem oratoriam repetas atque
in supra dicta civitate, quam non ignoras nos ad pristinam
gloriam reformare, ad vitae melioris studium adulescentium
excolas mentes, nec putes hoc munere ante partis aliquid tuis
honoribus derogari, cum honesta professio ornet potius omnem quam
destruat dignitatem. [5] Denique etiam salarium te in sescenis
milibus nummum ex rei publicae viribus consequi volumus, ut
intellegas meritis tuis etiam nostram consulere clementiam. Vale,
Eumeni carissime nobis».

15. [1] Ita non videtur tibi, Vir perfectissime, hac tantorum
principum exhortatione non solum meus ex otio iacens ad pristinas
artes animus attolli, verum etiam ipsi quodammodo veterum
scholarum parietes et tecta consurgere? [2] Quod enim tantum
carmen Amphioni, quae tanta plectro fidibusque dulcedo quam
secuta quondam saxa perhibentur, ut ducentibus subvecta modulis
et ad intervalla carminum resistentia sponte murum velut arte
construerent, quanta in his imperatorum et Caesarum litteris
inest ad omnes animorum impetus effectusque rerum ciendos vis
atque permotio? [3] Qui quod iubere possunt suadere dignantur et,
cum vel tacitas eorum ac vultu tenus significatas voluntates
summi patris sequatur auctoritas, cuius nutum promissionem
confirmantis totius mundi tremor sentit, ipsi tamen ultro
imperandi potestatem cohortandi humanitate conciliant. [4] Quin
etiam laudibus incitant, gravitatem morum dicendi facultatem sibi
probatam et cognitam praedicantes, palatini honoris privilegium
oratoriae professioni salvum et incolume servantes. [5] Quibus
ego divinae benignitatis inlecebris, etiamsi omni sensu ante
caruissem, ad quamvis profecto intellegentiam moverer ac ducerer,
siquidem tantos principes unum hominem tanta laude decorare non
est oratorem admonere sed facere.

16. [1] Quid igitur mihi cum numerata pecunia? Immo quid cum
ullis opibus aut Midae regis aut Croesi aut ipsius qui auro
dicitur fluxisse Pactoli, cum divina haec testimonia omnibus
divitiis atque ipsis deorum praemiis anteponam? [2] Nisi forte
Pythiados illius excellentem Socratis sapientiam vaticinatae aut
magnificentius carmen videtur aut verius quam quod Iovii
Herculiique pronuntiant, quorum ne nutus quidem possunt, non modo
dicta, revocari. [3] Quamobrem, ut dixi, Vir perfectissime,
sescena illa, quantum ad honorem spectat, accipi oportet; re
autem atque usu delego patriae et ipsi potissimum operi in quo
studia nostra celebranda sunt. [4] Videor enim mihi id quod
sacris litteris continetur, ut salvo honoris mei privilegio
doceam, hoc manifestius atque inlustrius retenturus ut me dignum
talibus aeternorum principum iudiciis probem amore rei publicae.
[5] Equidem ipsos patriae deos testor tanto me civitatis istius
amore flagrare ut, quocumque oculos circumtuli, ad restitutionem
operum singulorum ita gaudio ferar ut spiritum identidem meum pro
illorum salute devoveam, quorum iussu opibusque reparantur. [6]
Sed tamen hoc quod mihi ornandae professionis meae causa tributum
est huic me praecipue sentio debere monimento.

17. [1] Etenim si bello parta Marti dicantur, si mari quaesita
Neptuno, si messes Cereri, si Mercurio lucra libantur, si item
rerum omnium <commoda> ad cultum referuntur auctorum, ubi fas est
docendi praemia consecrare nisi in sede dicendi? [2] —
praesertim cum mihi ultra communem cum ceteris studiorum
religionem etiam proprius quidam sit erga Maeniana illa ex
maiorum meorum recordatione dilectus. [3] Quamvis enim ante
ingressum pueritiae meae intermissa fuerit eorum exercendi studii
frequentatio, tamen illic avum quondam meum docuisse audio,
hominem Athenis ortum, Romae diu celebrem, mox in ista urbe
perspecto <et> probato hominum amore doctrinae atque huius ipsius
operis veneratione detentum. [4] Cuius ego locum in quo, ut
referunt, maior octogenario docuit, si ab isto venerabili sene
(te, Glauce, appello praesentem quem videmus, non civitate
Atticum sed eloquio) recoli ornarique perfecero, ipsum mihi
videbor ad vitam tali professionis suae successione revocasse.
[5] Quod quidem ego meum erga honorem domus ac familiae meae
studium non confiterer, Vir perfectissime, nisi si ipsis
imperatoribus Caesaribusque nostris gratum esse confiderem ut
publicam eorum in restituendo orbe pietatem pro suo quisque captu
in renovandis suorum vestigiis aemuletur.

18. [1] Quis enim nunc sit animo tam humili, tam abiecto, tam ab
omni appetitione laudis alieno ut non et quantulamcumque memoriam
suorum excitare et sibi aliquid secundae opinionis cupiat
adquirere, cum videat omnia quae priorum labe conciderant hac
felicitate saeculi resurgentia, tot urbes diu silvis obsitas
atque habitatas feris instaurari moenibus, incolis frequentari;
[2] quod in Aegaeo mari semel contigit ut, quae operta fluctibus
vagabatur, repente insula Delos exsisteret, eius nunc simile tot
orientibus undique civitatibus, tot insulis ad humanos cultus
quasi renascentibus evenire? [3] Nisi forte non gravior
Britanniam ruina depresserat quam si superfuso tegeretur Oceano,
quae profundissimo poenarum gurgite liberata ad conspectum
Romanae lucis emersit, aut haec ipsa quae modo desinit esse
barbaria non magis feritate Francorum velut hausta desiderat quam
si eam circumfusa flumina et mare adluens operuisset. [4] Nam
quid ego alarum et cohortium castra percenseam toto Rheni et
Histri et Euphrates limite restituta? Qua veris autumnive
clementia tot manu positae arbores convalescunt, quo calore solis
tot depressae imbribus segetes resurgunt, quot ubique muri vix
repertis veterum fundamentorum vestigiis excitantur! [5] Adeo, ut
res est, aurea illa saecula, quae non diu quondam Saturno rege
viguerunt, nunc aeternis auspiciis Iovis et Herculis renascuntur.

19. [1] Sed enim, Vir perfectissime, inter omnia quae virtute
principum ac felicitate recreantur, sint licet fortasse alia
magnitudine atque utilitate potiora, nihil est tamen admirabilius
hac liberalitate quam fovendis honorandisve litterarum studiis
impartiunt. [2] Quippe, ut initio dixi, nulli umquam antehac
principes pari cura belli munia et huiusmodi pacis ornamenta
coluerunt. [3] Diversissimus enim ad utramque sectam deflexus
est, dispar natura mentium et discrepans in electione iudicium;
ipsorum denique utrisque artibus praesidentium numinum dissoni
monitus habitusque dissimiles. [4] Quo magis horum nova et
incredibilis est virtus et humanitas, qui inter tanta opera
bellorum ad haec quoque litterarum exercitia respiciunt atque
illum temporum statum quo, ut legimus, Romana res plurimum terra
et mari valuit, ita demum integrare putant, si non potentia sed
etiam eloquentia Romana revirescat.

20. [1] Detur ergo, Vir perfectissime, illa mihi ab optimis
virtutum omnium dominis tributa largitio huic operi doctrinae
atque eloquentiae dedicato ut, quemadmodum cetera vitae nostrae
commoda apud auxiliatores eorum deos colimus, ita singularem
eorundem erga litteras dignationem in antiqua litterarum sede
celebremus. [2] Videat praeterea in illis porticibus iuventus et
cotidie spectet omnes terras et cuncta maria et quidquid
invictissimi principes urbium gentium nationum aut pietate
restituunt aut virtute devincunt aut terrore devinciunt. [3]
Siquidem illic, ut ipse vidisti, credo, instruendae pueritiae
causa, quo manifestius oculis discerentur quae difficilius
percipiuntur auditu, omnium cum nominibus suis locorum situs
spatia intervalla descripta sunt, quidquid ubique fluminum oritur
et conditur, quacumque se litorum sinus flectunt, qua vel ambitu
cingit orbem vel impetu inrumpit Oceanus.

21. [1] Ibi fortissimorum imperatorum pulcherrimae res gestae per
diversa regionum argumenta recolantur, dum calentibus semperque
venientibus victoriarum nuntiis revisuntur gemina Persidos
flumina et Libyae arva sitientia et convexa Rheni cornua et Nili
ora multifida; [2] dumque sibi ad haec singula intuentium animus
adfingit aut sub tua, Diocletiane Auguste, clementia Aegyptum
furore posito quiescentem aut te, Maximiane invicte, perculsa
Maurorum agmina fulminantem aut sub dextera tua, domine
Constanti, Bataviam Britanniamque squalidum caput silvis et
fluctibus exserentem aut te, Maximiane Caesar, Persicos arcus
pharetrasque calcantem. [3] Nunc enim, nunc demum iuvat orbem
spectare depictum, cum in illo nihil videmus alienum. [4] Habes,
Vir perfectissime, studii ac voti mei professionem. Abs te peto
ut eam litteris tuis apud sacras aures prosequi non graveris,
siquidem maximus ac paene solus fructus est recta cupientium, ut
voluntas eorum ad divinam tantorum principum scientiam
perferatur.

