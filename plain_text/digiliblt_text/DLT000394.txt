digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Constantio Caesari (Treueris a. 297-8)



Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 VIII (V). <INCERTI PANEGYRICVS DICTVS CONSTANTIO CAESARI>  

1. [1] Si mihi, Caesar invicte, post diuturnum silentium sola
esset vincenda trepidatio qua rudimenta quaedam vocis meae rursus
experior, haud immerito me ultra quam aetas et quantulacumque
studii mei ferret opinio perturbari confiterer, praesertim cum
apud maiestatem tuam divina virtutum vestrarum miracula
praedicarem. [2] Quo in genere orationis quanta esset cura,
quantus labor, quam sollicita veneratio, sensi etiam cum in
cotidiana illa instituendae iuventutis exercitatione versarer,
[3] quamvis enim prima tunc in renascentem rem publicam patris ac
patrui tui merita, licet dicendo aequare non possem, possem
tamen recensere numerando. [4] Sed cum et me illo vetere
curriculo aut inter adyta palatii vestri alia quaedam sermonis
arcani ratio demoverit aut post indultam a pietate vestra quietem
studium ruris abduxerit, et vos interim nullum ulciscendae
augendaeque rei publicae vacuum tempus amiseritis; cum tot postea
virtute vestra partae victoriae, tot excisae undique barbarae
nationes, tot translati sint in rura Romana cultores, <tot>
prolati limites, tot provinciae restitutae, haereo prorsus et
stupeo, [5] et praeter illam ex otio meo tarditatem tanta rerum
mole deterreor, ut hoc uno nitar hortatu quod ex quantacumque
desidia quamvis maxime orationi imparem <parem> facis Caesar
auditor, praesertim cum favente numine tuo ipse ille iam pridem
mihi, qui me in lucem primus eduxit, divinarum patris tui aurium
aditus evenerit. [6] Quo facilius maiestatis tuae recordatione
confisus, possim illa quae tunc dicta sunt praeterire atque hunc
sermonem ab his quae secuta sunt inchoare.

2. [1] Quamquam multa mihi ex illis quoque hoc in tempore
necessario transeunda sunt ac potissimum ea quibus officio delati
mihi a divinitate vestra honoris interfui, captus scilicet rex
ferocissimae nationis inter ipsas quas moliebatur insidias et a
ponte Rheni usque ad Danubii transitum Guntiensem deusta atque
exhausta penitus Alamannia; nam et maiora sunt quam ut enarrari
inter alla possint et, ne meis quoque stipendiis videar gloriari,
sufficit conscientiae meae illa vidisse. [2] Det igitur mihi,
Caesar invicte, hodiernae gratulationis exordium divinus ille
vestrae maiestatis ortus ipso quo inluxit auspicio veris
inlustrior, cui dies serenus atque, ut celebrantes sensimus,
ultra rationem temporis sol aestivus incaluit, augustiore fulgens
luminis claritate quam cum originem mundi nascentis animavit;
[3] siquidem tunc inter illa rerum tenera primordia moderatus
dicitur ne noceret ardentior, nunc certasse creditur ne maiestate
vestra videretur obscurior.

3. [1] O felix beatumque ver novo partu, iam non amoenitate
florum nec viriditate segetum nec gemmis vitium nec ipsis tantum
favoniis et luce reserata laetum atque venerabile, quantum ortu
Caesarum maximorum ! O tempus quo merito quondam omnia nata esse
credantur, cum eodem nunc confirmata videamus ! O kalendae
Martiae, sicuti olim annorum volventium, ita nunc aeternorum
auspices imperatorum! [2] Quanta enim, invictissimi principes, et
vobis et rei publicae saecula propagatis orbis vestri
participando tutelam? Cuius licet esset omni hoste perdomito
certa securitas, nimios tamen in diversa discursus vel revisenda
poscebat. [3] Partho quippe ultra Tigrim redacto, Dacia
restituta, porrectis usque ad Danubii caput Germaniae Raetiaeque
limitibus, destinata Bataviae Britanniaeque vindicta, gubernacula
maiora quaerebat aucta atque augenda res publica et, qui Romanae
potentiae terminos virtute protulerant, imperium filio pietate
debebant.

4. [1] Et sane praeter usum curamque rei publicae etiam illa
Iovis et Herculis cognata maiestas in Iovio Herculioque
principibus totius mundi caelestiumque rerum similitudinem
requirebat. [2] Quippe isto numinis vestri numero summa omnia
nituntur et gaudent, elementa quattuor et totidem anni vices et
orbis quadrifariam duplici discretus Oceano et emenso quater
caelo lustra redeuntia et quadrigae Solis et duobus caeli
luminibus adiuncti Vesper et Lucifer. [3] Sed neque Sol ipse
neque cuncta sidera humanas res tam perpetuo lumine intuentur
quam vos tuemini, qui sine ullo fere discrimine dierum ac noctium
inlustratis orbem, salutique gentium non his modo quibus
immortales vultus vestri vigent sed multo magis illis divinarum
mentium vestrarum oculis providetis, nec solum qua dies oritur et
praeterit et conditur sed etiam ex illa septentrionali plaga
salutari beatis luce provincias: adeo, Caesar, vestra in orbem
terrarum distributa beneficia prope plura sunt quam deorum. [4]
Quibus ego si omnibus immorari velim, neque hic dies mihi totus
neque proximus neque porro ceteri sat erunt; et habenda ratio est
temporis, Caesare stante dum loquimur.

5. [1] Adoratae sint igitur mihi Sarmaticae expeditiones quibus
illa gens prope omnis exstincta est et paene cum solo nomine
relicta quo serviat. [2] Dent veniam trophaea Niliaca sub quibus
Aethiops et Indus intremuit. Contenta sit voce gloriae suae etiam
proxima illa ruina Carporum. Reservetur nuntiis iam iamque
venientibus Mauris immissa vastatio. [3] Aliis haec permittente
maiestate vestra celebrabo temporibus; di immortales, vota
suscipio ut ipsis qui gessere praesentibus. [4] Illa vero, Caesar
invicte, quae ductu atque auspicio numinis tui gesta sunt,
quorum etiam spectaculo fruimur, sub hac occasione dignationis
tuae sine dilatione dicenda sunt, eo magis quod, quamvis in
communibus rei publicae bonis, necesse <est> nobis quae propiora
nobis sunt maxime [sunt] gratulari.

6. [1] Statim itaque Gallias tuas, Caesar, veniendo vindicasti;
siquidem illa celeritas, qua omnis ortus atque adventus tui
nuntios praevertisti, cepit oppressam Gesoriacensibus muris
pertinacem tunc errore misero manum piraticae factionis atque
illis olim mari fretis adluentem portas ademit Oceanum. [2] In
quo divina providentia tua et par consilio effectus apparuit, qui
omnem illum sinum portus, quem statis vicibus aestus alternat,
defixis in aditu trabibus ingestisque saxis invium navibus
reddidisti atque ipsam loci naturam admirabili ratione superasti,
cum mare frustra reciprocum prohibitis fuga quasi inludere
videretur tamque nullo usu iuvaret inclusos, quasi redire
desisset. [3] Quaenam umquam mirabimur valla castrorum post hoc
novum in mari vallum? [4] Quid erit mirum si qua murorum aut
arieti non cesserit firmitas aut machinas despexerit altitudo,
cum Oceanus ille tanto libratus impetu, tanta mole consurgens,
sive ulterioribus, ut ferunt, terris repulsus sive anhelitu quem
respirat evectus seu quacumque alia ratione motus, numquam tua,
Caesar, claustra perfregerit neque omnino convellerit tot dierum
ac noctium receptu recursuque? — cum tot interim, qua terras
circumfluit, litora solveret ripasque defringeret, uno illo, ut
res est, loco aut potentia vestrae maiestatis inferior aut pro
debito vobis honore clementior.

7. [1] Xerses, ut audio, Persarum rex potentissimus, pedicas
iecit aureas in profundum, Neptunum se dictitans adligare quia
fluctibus ferociret, stulta ille iactantia et sacrilega vanitate.
[2] At enim tua, Caesar, divina providentia et efficaci est usa
consilio nec insultavit elemento, ut non provocaret odium sed
mereretur obsequium. [3] Quid enim aliud interpretemur cum,
statim atque obsidionem necessitas et clementiae vestrae fides
solverat, eadem claustra qui primus incubuit aestus inruperit,
totaque illa, quoad usus fuit, invicta fluctibus acies arborum
veluti signo dato et peracta statione dilapsa sit, ut nemo
dubitaret portum illum, qui piratae, ne suis opem ferret,
occlusus fuisset, nobis ad victoriam sponte patuisse? Potuisset
enim, Caesar invicte, illo virtutis ac felicitatis tuae impetu
totum peragi continuo bellum, nisi aedificandis navibus dari
tempus rei necessitudo suasisset. [4] Quo tamen omni numquam ab
eorum hostium eversione cessatum est quos adiri continens terra
permisit.

8. [1] Quamquam illa regio divinis expeditionibus tuis, Caesar,
vindicata atque purgata, quam obliquis meatibus Scaldis
interfluit quamque divortio sui Rhenus amplectitur, paene, ut cum
verbi periculo loquar, terra non est: [2] ita penitus aquis
imbuta permaduit ut non solum qua manifeste palustris est cedat
ad nisum et hauriat pressa vestigium, sed etiam ubi paulo videtur
firmior pedum pulsu temptata quatiatur et sentire se procul mota
pondus testetur. [3] Ita, ut res est, <aquis> subiacentibus
innatat et suspensa late vacillat, ut merito quis dixerit
exercendum fuisse tali solo militem ad navale certamen. [4] Sed
neque illae fraudes locorum nec quae plura inerant perfugia
silvarum barbaros tegere potuerunt quominus dicioni tuae
divinitatis omnes sese dedere cogerentur, et cum coniugibus ac
liberis ceteroque examine necessitudinum ac rerum suarum ad loca
olim deserta transirent ut, quae fortasse ipsi quondam
depraedando vastaverant, culta redderent serviendo.

9. [1] Quis hoc umquam futurum, etiamsi coram voluisset adfari,
deus ante vos principes persuadere potuisset quod nunc vidimus et
videmus: totis porticibus civitatum sedere captiva agmina
barbarorum, viros attonita feritate trepidantes, respicientes
anus ignaviam filiorum nuptas maritorum, vinculis copulatos
pueros ac puellas familiari murmure blandientes, atque hos omnes
provincialibus vestris ad obsequium distributos, donec ad
destinatos sibi cultus solitudinum ducerentur. [2] Insultare
hercule communi Galliarum nomine libet <et>, quod pace vestra
loquar, ipsis triumphum adsignare provinciis. [3] Arat ergo nunc
mihi Chamavus et Frisius et ille vagus, ille praedator exercitio
squali<di> ruris operatur et frequentat nundinas meas pecore
venali et cultor barbarus laxat annonam. [4] Quin etiam si ad
dilectum vocetur accurrit et obsequiis teritur et tergo coercetur
et servire se militiae nomine gratulatur. [5] Quid faciam,
Caesar <invicte>? Ignosce si moror, ignosce si propero; multa
enim illius temporis, quo transitus in Britanniam parabatur,
admirabilia virtutum tuarum facta praetereo, dum festino cupidus
ad singularem illam victoriam, qua universa res publica tandem
est vindicata. [6] Cuius magnitudo, Caesar invicte, hactenus
explicabitur, ut prius dicam quam necessarium illud et difficile
bellum fuerit <quam> quo magis<terio> confectum sit.

10. [1] Minus indignum fuerat sub principe Gallieno quamvis
triste harum provinciarum a Romana luce discidium. [2] Tunc enim
sive incuria rerum sive quadam inclinatione fatorum omnibus fere
membris erat truncata res publica; tunc se nimium et Parthus
extulerat et Palmyrenus aequaverat; tota Aegyptus Syriaeque
defecerant; amissa Raetia, Noricum Pannoniaeque vastatae; [3]
Italia ipsa gentium domina plurimarum urbium suarum excidia
maerebat; non erat tantum doloris in singulis, cum paene omnibus
careretur. [4] Nunc vero toto orbe terrarum non modo qua Romanus
fuerat virtute vestra recepto sed etiam qua hostilis edomito, cum
totiens proculcata esset Alamannia, totiens obtrita Sarmatia,
Iuthungi Quadi Carpi totiens profligati, submittente se Gotho
pace poscenda, supplicante per munera rege Persarum, urebat
animos (quod nunc denique confitemur) una illa tanti imperii
contumelia, eoque nobis intolerabilior videbatur quod gloriae
sola restabat.

11. [1] Et sane non, sicut Britanniae nomen unum, ita mediocris
erat iacturae rei publicae terra tanto frugum ubere, tanto laeta
numero pastionum, tot metallorum fluens rivis, tot vectigalibus
quaestuosa, tot accincta portibus, tanto immensa circuitu. [2]
Quam Caesar ille auctor vestri nominis cum Romanorum primus
intrasset, alium se orbem terrarum scripsit repperisse, tantae
magnitudinis arbitratus ut non circumfusa Oceano sed complexa
ipsum Oceanum videretur. [3] Sed enim illa aetate nec Britannia
ullis erat ad navale bellum armata navigiis et Romana res inde
iam a Punicis Asiaticisque bellis, etiam recenti exercitata
Piratico et propiore Mithridatico, non magis terrestri quam
navali usu vigebat. [4] Ad hoc natio etiam tunc rudis et solis
[Britanni] Pictis modo et Hibernis adsueta hostibus adhuc
seminudis, facile Romanis armis signisque cesserunt, prope ut hoc
uno Caesar gloriari in illa expeditione debuerit quod navigasset
Oceanum.

12. [1] Isto vero nefario latrocinio abducta primum a fugiente
pirata classe quae olim Gallias tuebatur, aedificatisque
praeterea plurimis in nostrum modum navibus, occupata legione
Romana, interclusis aliquot peregrinorum militum cuneis,
contractis ad dilectum mercatoribus Gallicanis, sollicitatis per
spolia ipsarum provinciarum non mediocribus copiis barbarorum,
atque his omnibus ad munia nautica flagitii illius auctorum
magisterio eruditis, exercitibus autem vestris licet invictis
virtute, tamen in re maritima novis malam coaluisse ex
indignissimo latrocinio belli molem audiebamus, licet de exitu
fideremus. [2] Nam et accesserat diuturna sceleris impunitas quae
desperatorum hominum inflarat audaciam, ut illam inclementiam
maris, quae victoriam vestram fatali quadam necessitate
distulerat, pro sui terrore iactarent, nec consilio intermissum
esse bellum sed desperatione omissum crederent, adeo ut iam
communis poenae timore deposito archipiratam satelles occideret
et illud auctoramentum tanti discriminis putaret imperium.

13. [1] Hoc igitur bellum tam necessarium, tam difficile aditu,
tam inveteratum, tam instructum ita, Caesar, adgressus es ut,
statim atque illo infestum maiestatis tuae fulmen intenderas,
confectum omnibus videretur. [2] Nam primo omnium, in quo
praecipue consulendum fuit, ne quid barbarae nationes converso
illuc numine tuo novare temptarent, invocata patris tui maiestate
provisum est. [3] Tu enim ipse, tu domine Maximiane, imperator
aeterne, novo itineris compendio adventum divinitatis tuae
accelerare dignatus repente Rheno institisti, omnemque illum
limitem non equestribus neque pedestribus copiis sed praesentiae
tuae terrore tutatus es: quantoslibet valebat exercitus
Maximianus in ripa! [4] Tu vero, Caesar invicte, instructis
armatisque diversis classibus ita hostem incertum consiliique
inopem reddidisti, ut tunc denique senserit quod non munitus
esset Oceano sed inclusus.

14. [1] Hoc loco venit in mentem mihi quam delicata illorum
principum fuerit in administranda re publica et adipiscenda [re
publica] laude felicitas, quibus Romae degentibus triumphi et
cognomina devictarum a ducibus suis gentium proveniebant. [2]
Itaque Fronto, Romanae eloquentiae non secundum sed alterum
decus, cum belli in Britannia confecti laudem Antonino principi
daret, quamvis ille in ipso Vrbis palatio residens gerendi eius
mandasset auspicium, veluti longae navis gubernaculis
praesidentem totius velificationis et cursus gloriam meruisse
testatus est. [3] At enim tu, Caesar invicte, omnis istius et
navigationis et belli non modo pro imperii iure praeceptor sed
rebus ipsis et exemplo constantiae tuae hortator atque impulsor
fuisti. [4] Prior siquidem a Gesoriacensi litore quamvis fervidum
invectus Oceanum etiam illi exercitui tuo, quem Sequana amnis
invexerat, inrevocabilem iniecisti mentis ardorem, adeo ut
cunctantibus adhuc ducibus, caelo et mari turbidis, ultro signum
navigationis exposceret, quae iam minacia videbantur signa
contemneret, die pluvio vela faceret, ventum quia derectus non
erat captaret obliquum. [5] Quis enim se quamlibet iniquo mari
non auderet credere te navigante? Omnium, ut dicitur, accepto
nuntio navigationis tuae una vox et hortatio fuit: «Quid
dubitamus? Quid moramur? Ipse iam solvit, iam provehitur, iam
fortasse pervenit. Experiamur omnia, per quoscumque fluctus
eamus. Quid est quod timere possimus? Caesarem sequimur».

15. [1] Nec fefellit opinio vestrae felicitatis, siquidem, ut ex
ipsorum relatione comperimus, ad tempus ipsum tantae se dorso
maris nebulae miscuerunt, ut inimica classis apud Vectam insulam
in speculis atque insidiis conlocata ignorantibus omnino hostibus
praeteriretur, ne vel moraretur impetum quamvis non posset
obsistere. [2] Iam vero quod idem ille vestro auspicio invictus
exercitus, statim atque Britanniae litus invaserat, universis
navibus suis iniecit ignes, quinam alii nisi divinitatis vestrae
monitus impulerunt? [3] Aut quae alia ratio persuasit nullum
praesidium fugae reservare nec vereri dubia bellorum nec Martem,
ut dicitur, putare communem, nisi quod vestri contemplatione
constabat de victoria non posse dubitari? [4] Non illi tunc
vires, non humana robora sed vestra numina cogitaverunt.
Proposito qualicumque proelio certam sibi spondere fortunam non
tam est fiducia militum quam felicitas imperatorum. [5] Ipse ille
autem signifer nefariae factionis cur ab eo litore quod tenebat
abscessit, cur classem portumque deseruit, nisi quod te, Caesar
invicte, cuius imminentia vela conspexerat, timuit iam iamque
venturum? [6] Vtcumque cum ducibus tuis maluit experiri quam
praesens maiestatis tuae fulmen excipere, demens qui nesciebat,
quacumque fugeret, ubique vim vestrae divinitatis esse, ubi
vultus vestri, ubi signa colerentur.

16. [1] Te tamen ille fugiens incidit in tuorum manus, a te
victus a tuis exercitibus oppressus est. [2] Denique adeo
trepidus et te post terga respiciens et in modum amentis
attonitus properavit ad mortem, ut nec explicarit aciem nec omnes
copias quas trahebat instruxerit, sed cum veteribus illius
coniurationis auctoribus et mercennariis cuneis barbarorum tanti
apparatus oblitus inruerit. [3] Adeo, Caesar, etiam hoc rei
publicae tribuit vestra felicitas, ut nemo fere Romanus occiderit
imperio vincente Romano. Omnes enim illos, ut audio, campos
atque colles non nisi taeterrimorum hostium corpora fusa
texerunt. [4] Illa barbara aut imitatione barbariae olim cultu
vestis et prolixo crine rutilantia, tunc vero pulvere et cruore
foedata et in diversos situs tracta, sicuti dolorem vulnerum
fuerant secuta iacuerunt, atque inter hos ipse vexillarius
latrocinii, cultu illo quem vivus violaverat sponte deposito et
vix unius velaminis repertus indicio. [5] Adeo verum sibi dixerat
morte vicina, ut interfectum se nollet agnosci.

17. [1] Enimvero, Caesar invicte, tanto deorum immortalium tibi
est addicta consensu omnium quidem quos adortus fueris hostium
sed praecipue internecio Francorum, ut illi quoque milites vestri
qui per errorem nebulosi, ut paulo ante dixi, maris abiuncti ad
oppidum Londiniense pervenerant, quidquid ex mercennaria illa
multitudine barbarorum proelio superfuerat, cum direpta civitate
fugam capessere cogitarent, passim tota urbe confecerint et non
solum provincialibus vestris in caede hostium dederint salutem
sed etiam in spectaculo voluptatem. [2] O victoria multiiuga et
innumerabilium triumphorum, qua Britanniae restitutae, qua
Francorum <vires> penitus excisae, qua multis praeterea gentibus
in coniuratione illius sceleris deprehensis imposita est
necessitas obsequendi, <qua> denique ad perpetuam quietem maria
purgata sunt! [3] Gloriare tu vero, Caesar invicte, alium te
orbem terrarum repperisse, qui Romanae potentiae gloriam
restituendo navalem addidisti imperio terris omnibus maius
elementum. [4] Confecisti, inquam, bellum, Caesar invicte, quod
cunctis impendere provinciis videbatur, tamque late vagari et
flagrare poterat quam late omnis Oceanus et Mediterranei sinus
adluunt.

18. [1] Neque enim, si metu vestri lues illa solis Britanniae
visceribus intabuit, idcirco nescimus quanto se alia furore
iactasset, si fiduciam pervagandi qua patebat habuisset. [2]
Nullo siquidem certo fine montium aut fluminum terminabatur quem
dispositae limitis custodiae tuerentur, sed ubique, vanis licet
ob virtutem felicitatemque vestram, magnis tamen terroribus
imminebat, qua iacent maria quaque venti ferunt. [3] Recursabat
quippe in animos illa sub divo Probo paucorum ex Francis
captivorum incredibilis audacia et indigna felicitas, qui a Ponto
usque correptis navibus Graeciam Asiamque populati nec impune
plerisque Libyae litoribus appulsi ipsas postremo navalibus
quondam victoriis nobiles ceperant Syracusas et immenso itinere
pervecti Oceanum qua terras inrumpit intraverant, atque ita
eventu temeritatis ostenderant nihil esse clausum piraticae
desperationi, quo navigiis pateret accessus. [4] Itaque hac
victoria vestra non Britannia solum servitute est liberata, sed
omnibus nationibus securitas restituta quae maritimo usu tantum
in bello adire periculi poterant quantum in pace commodi
consequuntur. [5] Nunc secura est, ut de latere Gallico taceam,
quamvis paene conspicuis litoribus Hispania, nunc Italia nunc
Africa nunc omnes usque ad Maeotias paludes perpetuis curis
vacant gentes. [6] Nec idcirco minoribus gaudiis feruntur dempti
periculi meri<to> quod experiundi necessitate caruerunt, sed hoc
ipsum et in administratione [vel] providentiae vestrae et in
refectione fortunae impensius gratulantur, quod tanta illa vis
nauticae rebellionis in vestigiis suis concidit. [7] Atque ipsam
Britanniam, quae sedem tam diuturno sceleri praebuisset, constat
victoriam vestram sola sui restitutione sensisse.

19. [1] Merito igitur statim atque ad litus illud exoptatus olim
vindex et liberator appuleras, obvius sese maiestati tuae
triumphus effudit, exsultantesque gaudio Britanni cum coniugibus
ac liberis obtulerunt, non te ipsum modo, quem ut caelo delapsum
intuebantur, sed etiam navis illius quae tuum numen advexerat
vela remigiaque venerantes, paratique te ingredientem stratis
sentire corporibus. [2] Nec mirum si tanto gaudio ferebantur post
tot annorum miserrimam captivitatem, post violatas coniuges,
post liberorum turpe servitium tandem liberi tandemque Romani,
tandem vera imperii luce recreati. [3] Siquidem praeter illam
clementiae vestrae pietatisque famam, quae communi gentium voce
celebratur, in ipso, Caesar, tuo vultu videbant omnium signa
virtutum: in fronte gravitatis, in oculis lenitatis, in rubore
verecundiae, in sermone iustitiae. [4] Quae singula ut
respectantes agnoverant, laetitiae clamoribus concinebant; vobis
se, vobis liberos suos, vestris liberis omnis generis sui
posteros devovebant.

20. [1] Nos quidem certe, o perpetui parentes et domini generis
humani, hoc a dis immortalibus omni votorum nuncupatione
deposcimus, ut liberi nepotesque nostri et si qua omnibus
saeculis erit duratura progenies, cum vobis tum etiam his quos
educatis atque educabitis dedicentur. Quid enim melius posteris
nostris optare possumus quam quo fruimur ipsi? [2] Tenet uno
pacis amplexu Romana res publica quidquid variis temporum vicibus
fuit aliquando Romanum, et illa quae saepe veluti nimia mole
diffluxerat magnitudo tandem solido cohaesit imperio. [3] Nihil
ex omni terrarum caelique regione non aut metu quietum est aut
armis domitum aut pietate devinctum. Et ex aliis quidem partibus
aliqua restant, quae, si voluntas vel ratio rerum desiderent,
possitis adquirere; ultra Oceanum vero quid erat praeter
Britanniam? [4] Quae a vobis ita recuperata est ut illae quoque
nationes terminis eiusdem insulae cohaerentes vestris nutibus
obsequantur. [5] Nulla progrediendi causa superest nisi si, quod
Natura vetuit, fines ipsius quaerantur Oceani. Omnia, inquam,
invictissimi principes, vestra sunt quae digna sunt vobis, et
inde est quod consulere singulis aequaliter licet, cum universa
teneatis.

21. [1] Itaque sicuti pridem tuo, Diocletiane Auguste, iussu
deserta Thraciae translatis incolis Asia complevit, sicut postea
tuo, Maximiane Auguste, nutu Nerviorum et Trevirorum arva
iacentia Laetus postliminio restitutus et receptus in leges
Francus excoluit, ita nunc per victorias tuas, Constanti Caesar
invicte, quidquid infrequens Ambiano et Bellovaco et Tricassino
solo Lingonicoque restabat, barbaro cultore revirescit. [2] Quin
etiam illa, cuius nomine mihi peculiariter gratulandum,
devotissima vobis civitas Aeduorum ex hac Britannicae facultate
victoriae plurimos, quibus illae provinciae redundabant, accepit
artifices, et nunc exstructione veterum domorum et refectione
operum publicorum et templorum instauratione consurgit. Nunc sibi
redditum vetus illud Romanae fraternitatis nomen existimat, cum
te rursus habeat conditorem. [3] Dixi, Caesar invicte, prope
plura quam potui sed pauciora quam debui, ut iustissima mihi
causa sit propitio numine tuo et nunc desinendi et saepe dicendi.

