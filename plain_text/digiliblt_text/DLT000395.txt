digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Maximiano et Diocletiano (Treueris a. 289 p.
Chr.)

Mamertinus

Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 X (II). <MAMERTINI PANEGYRICVS DICTVS MAXIMIANO ET DIOCLETIANO>  

1. [1] Cum omnibus festis diebus, sacratissime imperator, debeat
honos vester divinis rebus aequari, tum praecipue celeberrimo
isto et imperantibus vobis laetissimo die veneratio numinis tui
cum sollemni sacrae Vrbis religione iungenda est. [2] Verum est
enim profecto quod de origine illius civitatis accepimus, primam
in ea sedem numinis vestri, sanctum illud venerandumque Palatium,
regem advenam condidisse sed Herculem hospitem consecrasse. [3]
Neque enim fabula est de licentia poetarum nec opino de fama
veterum saeculorum, sed manifesta res et probata, sicut hodieque
testatur Herculis ara maxima et Herculei sacri custos familia
Pinaria, principem illum tui generis ac nominis Pallantea moenia
adisse victorem et, parva tunc licet regia, summa tamen religione
susceptum futurae maiestatis dedisse primordia, ut esse posset
domus Caesarum quae Herculis fuisset hospitium. [4] Iure igitur
hoc die quo immortalis ortus dominae gentium civitatis vestra
pietate celebratur, tibi potissimum, imperator invicte, laudes
canimus et gratias agimus, quem similitudo ipsa stirpis tuae ac
vis tacita naturae ad honorandum natalem Romae diem tam liberalem
facit, ut urbem illam sic colas conditam, quasi ipse condideris.
[5] Re vera enim, sacratissime imperator, merito quivis te
tuumque fratrem Romani imperii dixerit conditores: estis enim,
quod est proximum, restitutores et, sit licet hic illi urbi
natalis dies, quod pertinet ad originem populi Romani, vestri
imperii primi dies sunt principes ad salutem.

2. [1] Quare si nunc Romae omnes magistratus et pontifices et
sacerdotes iuxta parentes Vrbis et statores deos Herculis templa
venerantur, quia partam aliquando ex victoria praedam a flumine
Hibero et conscio occidui solis Oceano ad pabula Tyrrhena
compulerit et in Palatino iugo venturo tibi reliquerit vestigia,
quanto tandem studio nos hic convenit, qui te praesentem intuemur
deum toto quidem orbe victorem, sed nunc cum maxime in eadem
Occidentis plaga non pastorem trino capite deformem sed prodigium
multo taetrius opprimentem, quidquid spiritus et vocis habeamus,
omne id in laudibus tuis non occupare modo sed, si res poscat,
absumere! [2] Vnde igitur ordiar? Commemorabo nimirum patriae
tuae in rem publicam merita? Quis enim dubitat quin multis iam
saeculis, ex quo vires illius ad Romanum nomen accesserint,
Italia quidem sit gentium domina gloriae vetustate, sed Pannonia
virtute? [3] An divinam generis tui originem recensebo, quam tu
non modo factis immortalibus sed etiam nominis successione
testaris? [4] An quemadmodum educatus institutusque sis
praedicabo in illo limite, illa fortissimarum sede legionum,
inter discursus strenuae iuventutis et armorum sonitus tuis
vagitibus obstrepentes? [5] Finguntur haec de Iove, sed de te
vera sunt, imperator. An tuas res gestas enumerare conabor, quae
te prima signa imperatoriis auspiciis inaugurarint, quae castra
dominum habitura susceperint, quae bella diduxerint, quae
victoriae auxerint? [6] Ibo scilicet virtutis tuae vestigiis
colligendis per totum Histri limitem perque omnem qua tendit
Euphraten et ripas peragrabo Rheni et litus Oceani? [7] Sed qui
velit omnia ista complecti, saecula sibi optare debet et
innumerabiles annos et quantam tu mereris aetatem.

3. [1] Faciam igitur compendio orationis meae, sed damno
voluntatis, quod huic tempori maxime congruit: omittam cetera, et
potissimum illud adripiam quod multis fortasse mirum videbitur
et tamen re ipsa verissimum est: te, cum ad restituendam rem
publicam a cognato tibi Diocletiani numine fueris invocatus, plus
tribuisse beneficii quam acceperis. Neque enim specie tenus ac
nomine fortuna imperii consideranda est. [2] Trabeae vestrae
triumphales et fasces consulares et sellae curules et haec
obsequiorum stipatio et fulgor, et illa lux divinum verticem
claro orbe complectens, vestrorum sunt ornamenta meritorum,
pulcherrima quidem et augustissima; [3] sed longe illa maiora
sunt quae tu impartito tibi imperio vice gratiae rettulisti:
admittere in animum tantae rei publicae curam et totius orbis
fata suscipere et oblitum quodammodo sui gentibus vivere et in
tam arduo humanarum rerum stare fastigio, ex quo veluti terras
omnes et maria despicias vicissimque oculis ac mente conlustres
ubi sit certa serenitas, ubi dubia tempestas, qui iustitiam
vestram iudices aemulentur, qui virtutis vestrae gloriam duces
servent, [4] accipere innumerabiles undique nuntios, totidem
mandata dimittere, de tot urbibus et nationibus et provinciis
cogitare, noctes omnes diesque perpeti sollicitudine pro omnium
salute transigere.

4. [1] Haec omnia cum a fratre optimo oblata susceperis, tu
fecisti fortiter ille sapienter. [2] Neque enim cum rei publicae
navem secundus a puppi flatus impelleret, salutarem manum
gubernaculis addidisti, sed cum ad restituendam eam post priorum
temporum labem divinum modo ac ne id quidem unicum sufficeret
auxilium, praecipitanti Romano nomini iuxta principem subisti
eadem scilicet auxilii opportunitate qua tuus Hercules Iovem
vestrum quondam Terrigenarum bello laborantem magna victoriae
parte iuvit probavitque se non magis a dis accepisse caelum quam
eisdem reddidisse. [3] An non illud malum simile monstrorum
biformium in hisce terris fuit quod tua, Caesar, nescio utrum
magis fortitudine repressum sit an clementia mitigatum, cum
militaris habitus ignari agricolae appetiverunt, cum arator
peditem, cum pastor equitem, cum hostem barbarum suorum cultorum
rusticus vastator imitatus est? [4] Quod ego cursim praetereo;
video enim te, qua pietate es, oblivionem illius victoriae malle
quam gloriam.

5. [1] Quid vero? Statim, vixdum misero illo furore sopito, cum
omnes barbarae nationes excidium universae Galliae minarentur,
neque solum Burgundiones et Alamanni sed etiam Chaibones
Erulique, viribus primi barbarorum, locis ultimi, praecipiti
impetu in has provincias inruissent, quis deus tam insperatam
salutem nobis attulisset, nisi tu adfuisses? [2] Tu enim divinae
providentiae, imperator, consilio prius quam vi bellum gerendum
ratus ceteros quidem perduelles, quibus ipsa multitudo pestifera
<era>t, ire passus es in profundam famem et ex fame <in>
pestilentiam, mox <ad> triumphi ornamenta capienda militum
manibus usurus; Chaibonas tamen Erulosque non dignatus pari astu
perdere atque ut interim divina virtus tua exercitatione solita
non careret aperto Marte atque uno impetu perculisti, non
universo ad id proelium usus exercitu sed paucis cohortibus. [3]
Quid enim opus erat multitudine cum ipse pugnares, ipse omnibus
locis totaque acie dimicares, ipse hosti undique et qua
resisteret et qua cederet et qua fugeret occurreres, erroremque
adversariis pariter ac tuis faceres, cum neque te barbari unum
putarent neque milites, non dico stipatione atque comitatu sed
saltem oculis sequi possent? Toto quippe proelio ferebare, non
aliter quam magnus amnis solet hibernis imbribus auctus et
nivibus passim fluere qua campus est. [4] Ita cuncti Chaibones
Erulique cuncti tanta internecione caesi interfectique sunt ut
exstinctos eos relictis domi coniugibus ac matribus non profugus
aliquis e proelio sed victoriae tuae gloria adnuntiaret.

6. [1] Transeo innumerabiles tuas tota Gallia pugnas atque
victorias. Quae enim tot tantisque rebus sufficiat oratio? [2]
Illum tamen primum consulatus tui auspicalem diem tacitus
praeterire nullo modo possum, quo tu solus omnium consecutus es
ut, quod tempus antea incipiendis tantummodo rebus aptum
videbatur, tunc primum potuerit sufficere peragendis, unoque sol
curriculo suo eoque brevissimo et officia te consulis inchoantem
videret et opera imperatoris implentem. [3] Vidimus te, Caesar,
eodem die pro re publica et vota suscipere et convicta debere.
Quod enim optaveras in futurum, fecisti continuo transactum, ut
mihi ipsa deorum auxilia quae precatus eras praevenisse videaris
et, quidquid illi promiserant, ante fecisse. Vidimus te, Caesar,
eodem die et in clarissimo pacis habitu et in pulcherrimo
virtutis ornatu. [4] Bona venia deum dixerim, ne Iuppiter quidem
ipse tanta celeritate faciem caeli sui variat quam facile tu,
imperator, togam praetextam sumpto thorace mutasti, hastam posito
scipione rapuisti, a tribunali temet in campum, a curuli in
equum transtulisti et rursus ex acie cum triumpho redisti,
totamque hanc urbem repentina tua in hostes eruptione sollicitam
laetitia et exsultatione et aris flagrantibus et sacrificis
odoribus [et] accensis numini tuo implesti. [5] Ita utroque
illius diei supremo tempore bis divina res pari religione
celebrata est: Iovi dum pro futuris vovetur, tibi dum pro
victoria solvitur.

7. [1] Tale igitur auspicium illius anni quid sequebatur, nisi
novum aliquid et ingens miraculum? [2] Quod autem maius evenire
potuit illa tua in Germaniam transgressione, qua tu primus
omnium, imperator, probasti Romani imperii nullum esse terminum
nisi qui tuorum esset armorum? [3] Atqui Rhenum antea videbatur
ipsa sic Natura duxisse, ut eo limite Romanae provinciae ab
immanitate barbariae vindicarentur. [4] Ecquis umquam ante vos
principes non gratulatus est Gallias illo amne muniri? Quando non
cum summo metu nostro Rheni alveum minuit diu serena tempestas?
Quando non cum securitate nostra illius diluvia creverunt? [5]
Credo, itidem opimam illam fertilemque Syriam velut amplexu suo
tegebat Euphrates, ante quam Diocletiano sponte se dederent regna
Persarum. Verum hoc Iovis sui more nutu illo patrio, quo omnia
contremescunt, et maiestate vestri nominis consecutus est; [6] tu
autem, imperator invicte, feras illas indomitasque gentes
vastatione, proeliis, caedibus, ferro ignique domuisti. Herculei
generis hoc fatum est, virtuti tuae debere quod vindicas. Exinde
igitur soluto animo ac libero sumus. [7] Licet Rhenus arescat
tenuique lapsu vix leves calculos perspicuo vado pellat, nullus
inde metus est: quidquid ultra Rhenum prospicio, Romanum est.

8. [1] Sic illa quondam Romanae potentiae diu aemula et inimica
Carthago a P. Scipione devicta est, cum is traiecto in Africam
exercitu Hannibalem ab Italiae vastatione revocavit. [2] Audieras
hoc, imperator, an ipse per te divina tua mente perspexeras ita
demum hostes funditus posse subverti, si in propriis sedibus
vincerentur nec praedam modo quam cepissent amitterent, sed ipsi
coniuges et liberos [suos] et parentes suos et carissima omnia
capta maererent? [3] Hoc tu sive cognitum secutus es seu te
auctore fecisti, utrumque pulcherrimum est; [4] neque enim
minorem laudem magnarum rerum aemuli quam ipsi merentur auctores.
[5] Quin immo, quamvis optimum, intemptatae rei consilium
Fortunae committitur; iteratum vero idem atque repetitum ad
certam iudicii gloriam pertinet. [6] Ideoque hoc nunc ambo,
sacratissime imperator, ipso estis Scipione potiores, quod et tu
Africanum et te Diocletianus imitatus est.

9. [1] Ingressus est nuper illam quae Raetiae est obiecta
Germaniam similique virtute Romanum limitem victoria protulit:
adeo numini illius simpliciter amanterque, quidquid pro hisce
terris feceras, rettulisti cum ex diversa orbis parte coeuntes
invictas dexteras contulistis, adeo fidum illud fuit fraternumque
conloquium. [2] In quo vobis mutua praebuistis omnium exempla
virtutum atque invicem vos, quod fieri iam posse non videbatur,
auxistis, ille tibi ostendendo dona Persica, tu illi spolia
Germanica. [3] Sed neque illum virtutes tuae bellicae <a>
liberalitate <neque te> illius opes a bellica virtute revocarunt:
ambo nunc estis largissimi, ambo fortissimi atque hac ipsa
vestri similitudine magis magisque concordes et, quod omni
consanguinitate certius est, virtutibus fratres. [4] Sic fit ut
vobis tantum imperium sine ulla aemulatione commune sit neque
ullum inter vos discrimen esse patiamini, sed plane ut gemini
illi reges Lacedaemones Heraclidae rem publicam pari sorte
teneatis. [5] Quamquam hoc vos meliores et iustiores, quod illos
mater astu coegit, cum nemini fateretur quem prius edidisset in
lucem, pari aetatis auctoritate regnare, vos hoc sponte facitis,
quos in summis rebus aequavit non vultuum similitudo sed morum.

10. [1] Attamen illos, si discrimen sui scire potuissent, minus
mirum fuisset exiguam sibi communicasse regionem, quam saepe uno
die impiger viator emensus est. Vos vero, qui imperium non terrae
sed caeli regionibus terminatis, tantam vim tantam potestatem
mutuo vobis impartire divinae profecto immortalisque fiduciae
est, quam cupiditas nulla perturbet. [2] Et tamen vides,
imperator, non invenire me ex omni antiquitate quod comparem
vobis, nisi Herculeae gentis exemplum. [3] Nam ille quidem magnus
Alexander iam mihi humilis videtur Indo regi sua regna reddendo,
cum tam multi reges, imperator, vestri clientes sint, cum per te
regnum receperit Gennoboudes, a te vero munus acceperit. [4]
Quid enim ille aliud expetivit ad conspectum <tuum> cum omni sua
gente veniendo, nisi ut tunc demum integra auctoritate regnaret,
cum te, Maximiane, placasset? [5] Ostendit ille te identidem, ut
audio, popularibus suis et intueri diu iussit et obsequia
discere, cum tibi ipse serviret. [6] Hoc eodem modo rex ille
Persarum, numquam se ante dignatus hominem confiteri, fratri tuo
supplicat totumque, si ingredi ille dignetur, regnum suum pandit.
[7] Offert interim varia miracula, eximiae pulchritudinis feras
mittit, amicitiae nomen impetrare contentus promeretur obsequio.

11. [1] Vestra hoc concordia facit, invictissimi principes, ut
vobis tanta aequalitate successuum etiam fortuna respondeat. Rem
publicam enim una mente regitis, neque vobis tanta locorum
diversitas obest quominus etiam veluti iunctis dexteris
gubernetis. [2] Ita, quamvis maiestatem regiam geminato numine
augeatis, utilitatem imperii singularis consentiendo retinetis.
[3] Quare, si non frustra Graeci poetae hominibus iustitiam
colentibus repromittunt binos gregum fetus et duplices arborum
fructus, nunc omnia gentibus universis gemina debentur, quarum
vos domini tam sancte iustitiam et concordiam colitis. [4] Tu
quidem certe, imperator, tantum esse in concordia bonum statuis,
ut etiam eos qui circa te potissimo funguntur officio
necessitudine tibi et adfinitate devinxeris, id pulcherrimum
arbitratus adhaerere lateri tuo non timoris obsequia sed vota
pietatis. Quorum ductu proxime, cum felicissimis vestris
auspiciis uterentur, lubrica illa fallaxque gens barbarorum ut
merebatur adfecta est. [5] Vestra haec, imperator, vestra laus
est; a vobis proficiscitur etiam quod per alios administratur.
[6] Vt enim omnia commoda caelo terraque parta, licet diversorum
numinum ope nobis provenire videantur, a summis tamen auctoribus
manant, Iove rectore caeli et Hercule pacatore terrarum, sic
omnibus pulcherrimis rebus, etiam quae aliorum ductu geruntur,
Diocletianus facem, tu tribuis effectum. [7] Vestrae, inquam,
fortunae, vestrae felicitatis est, imperator, quod iam milites
vestri ad Oceanum pervenere victoria, iam caesorum in illo litore
hostium sanguinem reciproci fluctus sorbuerunt.

12. [1] Quid nunc animi habet ille pirata, cum fretum illud quo
solo mortem suam hucusque remoratus est paene exercitus vestros
videat ingressos, oblitosque navium refugum mare secutos esse qua
cederet? [2] Quam nunc insulam remotiorem, quem alium sibi optet
Oceanum? Quo denique pacto effugere poenas rei publicae potest,
nisi si haustu terrae devoretur aut turbine aliquo in devia saxa
rapiatur? [3] Aedificatae sunt ornataeque pulcherrimae classes
cunctis simul amnibus Oceanum petiturae; neque solum ad
perficiendas eas certatim homines laborarunt, sed etiam ad
excipiendas flumina repente creverunt. [4] Toto fere anno,
imperator, quo tibi opus erat serenitate ut navalia texerentur,
ut trabes caederentur, ut artificum animi vigerent, ut manus ne
torpescerent, nullus fere dies imbre foedatus est. [5] Hiemps
ipsa temperiem veris imitata est. Iam non septentrioni nos
putavimus subiacere, sed quasi translatis sideribus aut terris
meridiani caeli clementiam sensimus. [6] Fluvius hic noster diu
pluviarum pabulo carens impatiens erat navium, solam navalibus
tuis materiam devehebat. Ecce autem subito, cum iam deduci
liburnas oporteret, tibi uberes fontes Terra submisit, tibi
largos imbres Iuppiter fudit, tibi totis fluminum alveis
[Oceanus] redundavit Oceanus. [7] Ita in aquas sponte subeuntes
impetum navigia fecerunt levi modo commota nisu ducentium, quorum
ad felicissimum illud exordium magis opus erat nautico carmine
quam labore. [8] Facile itaque quivis intellegit, imperator, quam
prosperi te successus in re maritima secuturi sint, cui iam sic
tempestatum opportunitas obsequatur.

13. [1] Felix igitur talibus, Roma, principibus (fas est enim ut
hoc dicendi munus pium unde coepimus terminemus); felix, inquam,
et multo nunc felicior quam sub Remo et Romulo tuis. [2] Illi
enim, quamvis fratres geminique essent, certaverunt tamen uter
suum tibi nomen imponeret, diversosque montes et auspicia
ceperunt. Hi vero conservatores tui (sit licet nunc tuum tanto
maius imperium quanto latius est vetere pomerio, quidquid homines
colunt) nullo circa te livore contendunt. Hi, cum primum ad te
redeant triumphantes, uno cupiunt invehi curru, simul adire
Capitolium, simul habitare Palatium. [3] Vtere, quaeso, tuorum
principum utroque cognomine, cum non cogaris eligere: licet nunc
simul et Herculia dicaris et Iovia. [4] O quanto nunc, imperator,
illa civitas esset augustior, quanto magis hunc natalem suum
diem coleret, si vos stipatos vestro senatu in illa Capitolini
Iovis arce conspiceret! Quae nunc sine dubio praesentiam vestri
sibi fingit, aedes vestrorum numinum frequentando et identidem,
sicut a maioribus institutum est, invocando Statorem Iovem
Herculemque Victorem. [5] Hoc enim quondam illi deo cognomen
adscripsit is qui, cum piratas oneraria nave vicisset, ab ipso
audivit Hercule per quietem illius ope victoriam contigisse.
Adeo, sacratissime imperator, multis iam saeculis inter officia
est numinis tui superare piratas.

14. [1] Sed profecto mature ille inlucescet dies, cum vos videat
Roma victores et alacrem sub dextera filium, quem ad
honestissimas artes omnibus ingenii bonis natum felix aliquis
praeceptor exspectat, cui nullo labore constabit divinam
immortalemque progeniem ad studium laudis hortari. [2] Non
necesse erit Camillos et Maximos et Curios et Catones proponere
ad imitandum; quin potius vestra illi facta demonstret, vos
identidem et semper ostendat praesentes et optimos imperatoriae
institutionis auctores. [3] Interim tamen te, gentium domina,
quoniam hunc optatissimum principem in Galliis suis retinet ratio
rei publicae, quaesumus, si fieri potest, ne huic invideas
civitati, cui nunc ille similitudinem maiestatis tuae confert
natalem tuum diem celebrando in ea consuetudine magnificentiae
tibi debitae. [4] Teque ipsum, imperator, oramus ut etiam cum vos
totius orbis securitate composita illa imperii vestri mater
acceperit, amplexus eius artissimos interdum piis manibus
resolvatis; tuque potissimum (credo enim hoc idem Diocletianum
Oriens rogat) has provincias tuas frequenter inlustres, et
profundissima licet pace florentes adventu numinis tui reddas
feliciores. [5] Vides, imperator, quanta vis sit tuorum in nos
caelestium beneficiorum: adhuc praesentia tua fruimur, et iam
reditum desideramus.

