digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Treueris? a. 291 p. Chr. - Genethliacus
Maximiani Augusti

Mamertinus

Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 XI (III). EIVSDEM MAGISTRI MAMERTINI GENETHLIACVS MAXIMIANI
AVGVSTI  

1. [1] Omnes quidem homines, sacratissime imperator, qui
maiestati vestrae laudes canunt et gratias agunt, debitum vobis
conantur exsolvere (quis enim est qui possit implere?); sentio
tamen a me [hoc] praecipue hoc piae vocis officium iure quodam
sacrosancti fenoris postulari, ut exspectationem sermonis eius
quem tuis Quinquennalibus praeparaveram hac gemini natalis
praedicatione compensem, et dicendi munus quod tunc voti
promissione susceperam, nunc religione debiti repraesentem. [2]
Voveram autem, sacratissime imperator, longe infra spem honoris
eius quem in me contulistis (unde enim vel tantam fiduciam mei
gererem vel tam improbe concupiscerem, ut optare mihi quantum
iudicio vestro sum consecutus auderem?); voveram, inquam,
potissimum ut me dignatione qua pridem audieras rursus audires,
siquidem apud tanti praesentiam numinis hoc ipsum mihi maximum
dicendi praemium videbatur ut dicerem. [3] Gaudeo igitur, si fas
est confiteri, dilatam esse illam cupiditatem meam. Neque enim
orationis eius quam composueram facio iacturam, sed eam reservo
ut quinquennio rursus exacto Decennalibus tuis dicam, quoniam
quidem lustris omnibus praedicandis communis oratio est.

2. [1] Et profecto, si non sensus meos dicatorum vobis dierum
proxima quaeque veneratio sui maiestate praestringit, hic mihi
dies videtur inlustrior magisque celebrandus, qui te primus
protulit in lucem. [2] Etenim ipsi illi dies quibus imperii
auspicia sumpsistis ob hoc sancti sunt ac religiosi quod tales
declaraverint imperatores; at certe virtutes eas quibus ipsum
ornatis imperium gemini vestri procreavere natales. [3] Quos
quidem, sacratissime imperator, quotiens annis volventibus
revertuntur, vestri pariter ac vestrorum numinum reverentia
colimus; [4] siquidem vos dis esse genitos et nominibus quidem
vestris sed multo magis virtutibus adprobatis. Quarum
infatigabiles motus et impetus ipsa vis divinitatis exercet, quae
vos tantis discursibus toto quem regitis orbe deducit, ut nos
semper anxios vestri caritate nuper ad libertatem piae
conquestionis impulerit, cum itinera vestra ipsis hiberni
solstitii diebus per vicina illa caelo Alpium iuga, quibus
Italiam Natura vallavit, perque illa saxa et duriorem saxis
nivium densitatem desiderio vestri et amore sequeremur, et <quam>
virtus vestra non sentit pati vos putaremus iniuriam.

3. [1] Reddidimus tamen rationem sollicitudini nostrae, et
inspecta penitus veritate cognovimus quae causa faciat ut numquam
otio adquiescere velitis. [2] Profecto enim non patitur hoc
caelestis ille vestri generis conditor vel parens. Nam primum
omnium, quidquid immortale est stare nescit, sempiternoque motu
se servat aeternitas. [3] Deinde praecipue vestri illi parentes,
qui vobis et nomina et imperia tribuerunt, perpetuis maximorum
operum actionibus occupantur. [4] Ille siquidem Diocletiani
auctor deus praeter depulsos quondam caeli possessione Titanas et
mox biformium bella monstrorum perpeti cura quamvis compositum
gubernat imperium, atque hanc tantam molem infatigabili manu
volvit, omniumque rerum ordines ac vices pervigil servat. [5]
Neque enim tunc tantummodo commovetur, cum tonitrua incutit et
fulmina iacit, sed etiam, si tumultuantia elementorum officia
pacavit, nihilominus tamen et fata disponit et ipsas quae tacitae
labuntur auras placido sinu fundit, et in adversa nitentem
impetu caeli rapit solem. [6] Itidemque, Maximiane, Hercules
tuus. Mitto quod dum inter homines erat terras omnes et nemora
pacavit, urbes dominis crudelibus liberavit, etiam caelo dirarum
alitum volucra tela detraxit, etiam terrores inferum abducto
custode compescuit; exinde certe nihilominus post adoptionem
caelitum Iuventaeque conubium perpetuus est virtutis adsertor
omnibusque fortium virorum laboribus favet, in omni certamine
conatus adiuvat iustiores. [7] His quidem certe diebus, quibus
immortalitatis origo celebratur, instigat, ut videmus, illos [a]
sacris certaminibus accitos ut pertinaci animositate certandi
multa faciant ipsius similia Victoris. [8] Adeo, sacratissime
imperator, utraque vestra numina semper aliquid agunt agendumve
curant, ut iam nobis illa quam pro vobis susceperamus cura
ponenda sit, cum non laborare vos sed parentes deos videamus
imitari, cumque praeterea ingenitum illum vobis divinae mentis
ardorem etiam earum quae primae vos suscepere regionum alacritas
excitarit. [9] Non enim in otiosa aliqua deliciisque corrupta
parte terrarum nati institutique estis, sed in his provinciis
quas ad infatigabilem consuetudinem laboris atque patientiae
fracto licet oppositus hosti, armis tamen semper instructus limes
exercet, in quibus omnis vita militia est, quarum etiam feminae
ceterarum gentium viris fortiores sunt.

4. [1] Ex istis ergo causis stirpis vestrae patriorumque
institutorum illa veniunt quae saepe miramur, interdum etiam pro
amoris impatientia timebamus, quod expeditiones vestras numerare
non possumus, quod diutius in isdem manere vestigiis dedignamini,
quod vos a continuo cursu rerum gerendarum non modo amoenitas
locorum aut nobilitas urbium sed ne ipsa quidem victoriarum
vestrarum laetitia remoratur. [2] Illum modo Syria viderat: iam
Pannonia susceperat. Tu modo Galliae oppida inlustraveras: iam
summas arces Monoeci Herculis praeteribas. Ambo, cum ad Orientem
Occidentemque occupari putaremini, repente in medio Italiae
gremio apparuistis. [3] Hos fructus capitis operum maximorum, sic
interim meritorum conscientia triumphatis, dum triumphos ipsos
semper vincendo differtis, quod quaecumque pulcherrima facitis
continuo transitis et ad maiora properatis ut, dum vestigia
vestra miramur dumque vos adhuc esse in conspectu putamus, iam de
vobis audiamus longinqua miracula. [4] Ita omnes provinciae
vestrae, quas divina celeritate peragrastis, ubi sitis vicissim
nesciunt: sciunt tamen vos ubique vicisse.

5. [1] Sed de rebus bellicis victoriisque vestris, sacratissime
imperator, et multi summa eloquentia praediti saepe dixerunt et
ego pridem, cum mihi auditionis tuae divina dignatio eam copiam
tribuit, quantum potui praedicavi. [2] Hodie vero si de duabus
rebus, quas ad hoc tempus aptissimas nisi fallor elegi, dicere
mihi favente vestra maiestate contigerit, de ceteris veniam
silentii petam. [3] Non commemoro igitur virtute vestra rem
publicam dominatu saevissimo liberatam, non dico exacerbatas
saeculi prioris iniuriis per clementiam vestram ad obsequium
redisse provincias, mitto etiam dies festos victoriis
triumphisque celebratos, taceo trophaea Germanica in media defixa
barbaria, [4] transeo limitem Raetiae repentina hostium clade
promotum, omitto Sarmatiae vastationem oppressumque captivitatis
vinculis Sarracenum, etiam illa quae armorum vestrorum terrore
facta sunt velut armis gesta praetereo, Francos ad petendam pacem
cum rege venientes Parthumque vobis munerum miraculis
blandientem: [5] novam mihi propono dicendi legem ut, cum omnia
videar silere quae summa sint, ostendam tamen inesse laudibus
vestris alia maiora.

6. [1] Quae igitur illa sunt? Pietas vestra, sacratissime
imperator, atque felicitas. Nam primum omnium, quanta vestra est
erga deos pietas, quos aris simulacris templis donariis, vestris
denique nominibus adscriptis, adiunctis imaginibus ornastis,
sanctioresque fecistis exemplo vestrae venerationis! [2] Nunc
enim vere homines intellegunt quae potestas deorum, cum tam
impense colantur a vobis. [3] Deinde, id quod maxime deorum
immortalium cum religione coniunctum est, quanta vosmet invicem
pietate colitis! Quae enim umquam videre saecula talem in summa
potestate concordiam? Qui germani geminive fratres indiviso
patrimonio tam aequabiliter utuntur quam vos orbe Romano? [4] Ex
quo profecto manifestum est ceterorum hominum animas esse humiles
et caducas, vestras vero caelestes et sempiternas. [5]
Obtrectant invicem sibi artifices operum sordidorum, est inter
aliquos etiam canorae vocis invidia, nihil denique tam vile
tamque vulgare est cuius participes malignis aemulationis
stimulis vacent: vester vero immortalis animus omnibus opibus
omnique fortuna atque ipso est maior imperio. [6] Vobis Rhenus et
Hister et Nilus et cum gemino Tigris Euphrate et uterque qua
<so>lem accipit ac reddit Oceanus et quidquid est inter ista
terrarum et fluminum et litorum, tam facili sunt aequanimitate
communia quam sibi gaudent esse communem oculi diem. [7] Ita
duplices vobis divinae potentiae fructus pietas vestra largitur:
et suo uterque fruitur et consortis imperio.

7. [1] Laurea illa de victis accolentibus Syriam nationibus et
illa Raetica et illa Sarmatica te, Maximiane, fecerunt pio gaudio
triumphare; [2] itidemque hic gens Chaibonum Erulorumque deleta
et Transrhenana victoria et domitis oppressa Francis bella
piratica Diocletianum votorum compotem reddiderunt. [3] Dividere
inter vos dii immortales sua beneficia non possunt; quidquid
alterutri praestatur amborum est. [4] Obstupescerent certe omnes
homines admiratione vestri, etiam si vos idem parens eademque
mater ad istam concordiam Naturae legibus imbuissent. [5] At enim
quanto hoc est admirabilius vel pulchrius quod vos castra, quod
proelia, quod pares victoriae fecere fratres! Dum virtutibus
vestris favetis, dum pulcherrima invicem facta laudatis, dum ad
summum fortunae fastigium pari gradu tenditis, diversum sanguinem
adfectibus miscuistis. [6] Non fortuita in vobis est germanitas
sed electa; notum est saepe eisdem parentibus natos esse
dissimiles, certissimae fraternitatis est usque ad imperium
similitudo. Quin etiam intervallum vestrae vincit aetatis et
seniorem iunioremque caritate mutua reddit aequales, ut iam illud
falso dictum sit non delectari societate rerum nisi pares annos.
[7] Intellegimus enim, sacratissimi principes, geminum vobis,
quamvis dispares sitis aetatibus, inesse consensum: neque tu illi
videris promptior neque tibi ille cunctantior, sed invicem
vosmet imitamini, invicem vestros adfectatis annos. Sic vos
geritis quasi iuniores <ambo>, ambo seniores. Neuter plus suis
moribus favet; uterque se vult hoc esse quod frater est.

8. [1] Inde igitur proxime illa impatientia vestrae pietatis
erupit quod vos nulla regionum longinquitas, nulla iniquitas
locorum, nulla tempestatis asperitas retinere aut morari potuit,
quominus ad conspectum vestri pervolaretis. [2] Neque enim illud
progressio fuit nec itineris confectio nec solitis adminiculis
usa properatio. [3] Quid simile concitus eques aut velivola
navis? Divinus quidam impetus fuit, quo repente in eundem locum
ab utroque solis adverso fine venistis; ipsos siquidem quos
praemiseratis nuntios reliquistis, ipsam quae vos conata est
praevenire Famam praevertistis, ut absque paucissimis qui vobis
comites haerere potuerunt ceteri homines fortasse crediderint,
quod dignum est maiestate vestra, diurna vobis et nocturna
curricula utraque mundi lumina commodasse. [4] Sed removeamus
istinc fabulas imperitorum, verum loquamur: vestra vobis pietas,
sacratissime imperator, volucres dedit cursus. [5] Etenim cum
nihil sit animo velocius, vos, quorum igneae immortalesque mentes
minime sentiunt corporum moras, pervecti estis ad vos mutui
desiderii celeritate.

9. [1] Sed qua tandem vice temporum, quo tempestatis habitu!
Nempe hieme saevissima et his quoque regionibus inusitata, cum
agros glacies, glaciem nives premerent caelo pariter ac terris
uniformibus, cumque ipsi anhelitus hominum circa sua ora concreti
rigore canescerent. [2] Adeo, ut res est, adversus inclementiam
locorum ac siderum vestrae vos maiestatis potentia tuebatur, et
ceteris hominibus atque regionibus vi frigorum adstrictis et
oppressis vos solos aurae lenes vernique flatus et diductis
nubibus ad itinera vestra directi solis radii sequebantur. [3]
Tanta facilitate illa quae tunc aliis forent inaccessibilia
superastis, atque inde Iulias hinc Cottias Alpes quasi relictas
aestu arenas patentium litorum transcurristis. [4] Eant nunc
rerum veterum praedicatores et Hannibalem illum multis laboribus
magnaque exercitus sui diminutione Alpes penetrasse mirentur! [5]
Vos, invictissimi imperatores, prope soli Alpium vias hibernis
nivibus obstructas divinis vestigiis aperuistis, ut quondam
Hercules per eadem illa culmina Hiberiae spolia incomitatus
abduxit.

10. [1] Tum, si fortunae causaeque Hannibalis ac vestrorum
itinerum comparentur, quanto haec vestra dis hominibusque
acceptiora sunt, quanto laude ac sempiterna memoria digniora! [2]
Tunc Poeno ex summis Alpibus viso Italia contremuit, statim
pecua agrique deserti, omnes familiae rusticanae silvas et
ferarum cubilia petivere. [3] Quo nuntio accepto omnibus oppidis
matres Italae pensa e manibus abiecerunt, parvos liberos adreptos
ad templa traxerunt, ibi aedes sacras passo capillo suo quaeque
verrebat, vario planctu ploratuque futuris cladibus omina dabant,
Trasimennum et Cannas dolore praesago praecanebant. [4] Nunc
autem, ut primum ex utrisque Alpium iugis vestrum numen effulsit,
tota Italia clarior lux diffusa, omnibus qui suspexerant aeque
admiratio atque dubitatio iniecta, ecquinam di de illis montium
verticibus orirentur, an his gradibus in terras caelo
descenderent. [5] Vt vero propius propiusque coepti estis
agnosci, omnes agri oppleti non hominibus modo ad visendum
procurrentibus sed etiam pecudum gregibus remota pascua et nemora
linquentibus, concursare inter se agricolae, nuntiare totis
<vicis> visa, arae incendi, tura poni, vina libari, victimae
caedi, cuncta gaudio calere, cuncta plausibus tripudiare, dis
immortalibus laudes gratesque cantari, non opinione traditus sed
conspicuus et praesens Iuppiter cominus invocari, non advena sed
imperator Hercules adorari.

11. [1] Quid illud, di boni! Quale pietas vestra spectaculum
dedit, cum in Mediolanensi palatio admissis qui sacros vultus
adoraturi erant conspecti estis ambo, et consuetudinem simplicis
venerationis geminato numine repente turbastis! [2] Nemo ordinem
numinum solita secutus est disciplina; omnes adorandi mora
restiterunt duplicato pietatis officio contumaces. [3] Atque haec
quidem velut interioribus sacrariis operta veneratio eorum modo
animos obstupefecerat quibus aditum vestri dabant ordines
dignitatis. Vt vero limine egressi per mediam urbem simul
vehebamini, tecta ipsa se, ut audio, paene commoverunt, omnibus
viris feminis parvulis senibus aut per fores in publicum
proruentibus aut per superiora aedium lamina imminentibus. [4]
Clamare omnes prae gaudio, iam sine metu vestri et palam manu
demonstrare: «Vides Diocletianum? Maximianum vides? Ambo sunt!
Pariter sunt! Quam iunctim sedent! Quam concorditer conloquuntur!
Quam cito transeunt!». [5] Nemo studio suo par fuit oculis ad
intuendum, dumque vos alterna cupiditate mirantur, neutrum satis
videre potuerunt.

12. [1] Ipsa etiam gentium domina Roma immodico propinquitatis
vestrae elata gaudio vosque e speculis suorum montium prospicere
conata, quo se vultibus vestris propius expleret, ad intuendum
cominus quantum potuit accessit. [2] Lumina siquidem senatus sui
misit beatissimae illi per eos dies Mediolanensium civitati
similitudinem maiestatis suae libenter impartiens, ut ibi tunc
esse sedes imperii videretur quo uterque venerat imperator. [3]
Interim tamen, dum mihi ante oculos pono cotidiana vestra
conloquia, coniunctas in omni sermone dexteras, ioca seriaque
communicata, obtutu mutuo transacta convivia, illa me cogitatio
subit quanam animi magnitudine ad revisendos exercitus vestros
discesseritis pietatemque vestram utilitate rei publicae
viceritis. [4] Qui tunc vestri sensus fuere, qui vultus! Quam
<im>patientes ad dissimulandum indicium perturbationis oculi!
Respexistis profecto saepius, neque haec de vobis vana finguntur.
[5] Talia vobis dedistis omina, cito ad conspectum mutuum
reversuri.

13. [1] Facilis est mihi transitus, sacratissime imperator, ab
hac pietatis vestrae laude ad praedicationem felicitatis. Hoc
enim ipsum felicitatis est quod ut conspicere vos invicem
complectique possitis in manu vestra est. [2] Solem ipsum
lunamque cernimus, quia totius mundi funguntur officiis, non nisi
post multa saecula certa lege temporum convenire: vestra tam
libera est et beata maiestas, ut in summis rebus generis humani
nihil vobis necesse sit nisi vestrae parere pietati. [3] Ceterum
si quis ad humana respiciat, quanto magis magnitudo vestrae
felicitatis appareat ! Homines privatis rebus intenti ita
plerumque propriis difficultatibus implicantur, ut omni aevo
careant aditu suorum; [4] vos tantae rei publicae administratione
suscepta, quos huc atque illuc tot urbes tot castra tot limites
tot circumiecta Romano imperio flumina montes litora vocant,
tantum animis ac fortuna valetis ut in unum convenire possitis,
nihilominus orbe securo. [5] Neque enim pars ulla terrarum
maiestatis vestrae praesentia caret, etiam cum ipsi abesse
videamini.

14. [1] Ne tantulum quidem barbarae nationes audent animos
attollere quod vos in interiorem imperii vestri sinum
secesseritis: quin immo ipsi magis in vobis fiduciam
pertimescunt, quod se contemni sentiunt cum relinquuntur. [2]
Itaque illud quod de vestro cecinit poeta Romanus Iove, «Iovis
omnia» esse «<plena>», id scilicet animo contemplatus, quamquam
ipse Iuppiter summum caeli verticem teneat supra nubila supraque
ventos sedens in luce perpetua, numen tamen eius ac mentem toto
infusam esse mundo, id nunc ego de utroque vestrum audeo
praedicare: [3] ubicumque sitis, in unum licet palatium
concesseritis, divinitatem vestram ubique versari, omnes terras
omniaque maria plena esse vestri. [4] Quid enim mirum si, cum
possit hic mundus Iovis esse plenus, possit et Herculis?

15. [1] Admonet me et temporis et loci ratio et maiestatis tuae
reverentia ut finem dicendi faciam, quamquam de felicitate vestra
tam pauca dixerim et tam multa restent. [2] Sed ecce suggerunt:
«Adhuc potes dicere de salubritate temporum et fertilitate
terrarum». [3] Re vera enim, sacratissime imperator, scimus
omnes, ante quam vos salutem rei publicae redderetis, quanta
frugum inopia quanta funerum copia fuerit, fame passim morbisque
grassantibus. Vt vero lucem gentibus extulistis, exinde salutares
spiritus iugiter manant. [4] Nullus ager fallit agricolam, nisi
quod spem ubertate superat. Hominum aetates et numerus augetur.
Rumpunt horrea conditae messes, et tamen cultura duplicatur. Vbi
silvae fuere, iam seges est: metendo et vindemiando defecimus.

16. [1] Illud vero, non suggeratur licet, quoquo modo dicam ante
quam desinam: tantam esse imperii vestri felicitatem <ut> undique
se barbarae nationes vicissim lacerent et excidant, alternis
dimicationibus et insidiis clades suas duplicent et instaurent,
Sarmaticas vestras et Raeticas et Transrhenanas expeditiones
furore percitae in semet imitentur. [2] Sancte Iuppiter et
Hercules bone, tandem bella civilia ad gentes illa vesania dignas
transtulistis, omnemque illam rabiem extra terminos huius
imperii in terras hostium distulistis. [3] Etenim, quod ait ille
Romani carminis primus auctor, «a sole exoriente usque ad Maeotis
paludes», id nunc longius longiusque protendere licet, si qui
hostilem in mutua clade vesaniam toto orbe percenseat. [4] Etenim
ab ipso solis ortu non modo circa Maeotim, ac sub extrema
septentrionis plaga, qua fervidum caput Danubius evolvit quaque
horridus secat Alba Germaniam, [5] sed etiam sub ipso lucis
occasu, qua Tingitano litori Calpetani montis obvium latus in
Mediterraneos sinus admittit Oceanum, ruunt omnes in sanguinem
suum populi, quibus numquam contigit esse Romanis, obstinataeque
feritatis poenas nunc sponte persolvunt.

17. [1] Furit in viscera sua gens effrena Maurorum, Gothi
Burgundos penitus excidunt, rursumque pro victis armantur
Alamanni itemque Tervingi; pars alia Gothorum adiuncta manu
Taifalorum adversum Vandalos Gipedesque concurrunt. [2] Ipsos
Persas ipsumque regem adscitis Sacis et Rufiis et Gelis petit
frater Ormies nec respicit vel pro maiestate quasi regem vel pro
pietate quasi fratrem. [3] Burgundiones Alamannorum agros
occupavere, sed sua quoque clade quaesitos. [4] Alamanni terras
amisere sed repetunt. O magnam vim numinis vestri! Non istae modo
aliaeque gentes viribus armisque terribiles fiducia instructae
ad perniciem immanitatis utuntur, sed etiam Blemyes illi, ut
audio, levibus modo adsueti sagittis adversus Aethiopas quaerunt
arma quae non habent, et paene nudis odiis proelia interneciva
committunt.

18. [1] Iam de perduellibus ultionem non armis, non exercitu
capitis, sicut hucusque fecistis; iam, inquam, fortunatissimi
imperatores, felicitate vincitis sola. [2] Ecquid umquam Romani
principes de felicitate sua praedicari laetius audierunt quam cum
diceretur hostes quiescere, otiosos esse, pacem colere? [3] At
enim quanto hoc est laetabilius ac melius quod de prosperitate
saeculi vestri certatim omnium hominum circumfert<ur ore>:
«Barbari ad arma, sed invicem dimicaturi! Vicerunt barbari, sed
consanguineos suos !» [4] Tam innumeros vobis, tam novos ex omni
hostium genere successus Fortuna suppeditat, ut iam mihi necesse
sit illa quae initio separaveram rursus hic communi laude
coniungere, dum tantorum eventuum quaero rationem: [5]
felicitatem istam, optimi imperatores, pietate meruistis!

19. [1] Optime igitur, quantum arbitror, sacratissime imperator,
haec potissima elegi quae gemino natali tuo praedicarem. [2]
Etenim ceterae virtutes et bona cetera processu aetatis eveniunt:
fortitudo annis accedentibus roboratur, continentia disciplinae
praeceptis traditur, iustitia cognitione iuris addiscitur, ipsa
denique illa quae videtur rerum omnium domina esse sapientia
perspectis hominum moribus et exploratis rerum docetur eventis.
Solae cum nascentibus pariter oriuntur pietas atque felicitas;
naturalia sunt enim animorum bona et praemia fatorum. [3] Gemini
ergo natales pias vobis mentes et imperatorias tribuere fortunas,
atque inde sanctitatis vestrae omniumque successuum manat
exordium quod nascentes vos ad opes generis humani bona sidera et
amica viderunt. [4] Quae vobis concordiam sempiternam et
vestrorum generum caritatem et fovendae rei publicae studia
conciliant, itemque praeter victorias toto orbe terrarum partas
etiam navalia trophaea promittunt, [5] ut post bella Punica, post
Asiae Syriaeque reges Romani rostra campi novis ornetis exuviis,
et oblitos iam Quirites in memoriam reducatis cur ille sollemnis
contionibus locus Rostra vocitetur. [6] Dico enim magna certaque
fiducia: digna est hac quoque gloria vestra pietas, et potest
eam praestare felicitas.

