digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Panegyricus dictus Constantino filio Constantii (Treueris a. 313
p. Chr.)



Correzione linguistica: Valeria Guiglia

Codifica XML: Nadia Rosso

2013 digilibLT, Vercelli

Fonte: XII Panegyrici Latini, recognouit D. Lassandro, Augustae
Taurinorum 1992 (Corpus Scriptorum Latinorum Parauianum).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 XII (IX). <INCERTI> PANEGYRICVS DICTVS CONSTANTINO FILIO
CONSTANTII  

1. [1] Vnde mihi tantum confidentiae, sacratissime imperator, ut
post tot homines disertissimos, quos et in Vrbe sacra et hic
rursus audisti, dicere auderem, nisi nefas esse ducerem et
commissi cuiusdam sacrilegii religionem vererer si is, qui semper
res a numine tuo gestas praedicare solitus essem, haec tanto
maiora pristinis silentio praeterirem, per quae non pars aliqua
servata sed universa sibi est res publica restituta? [2] Neque
enim ignoro quanto inferiora nostra sint ingenia Romanis,
siquidem latine et diserte loqui illis ingeneratum est, nobis
elaboratum et, si quid forte commode dicimus, ex illo fonte et
capite [et] facundiae imitatio nostra derivat. [3] Sed quamvis
conscius mihi infirmitatis ingenitae et inchoati potius studii
quam eruditi, cohibere me silentio nequeo, quominus de recuperata
Vrbe imperioque Romano [et] tandem ex diuturna convulsione
solidato et ipse aliquid coner effari, ut inter tantos sonitus
disertorum mea quoque vox tenuis exaudita videatur. [4] Etenim si
in rebus bellicis ipsisque proeliis non solum tubae ac litui sed
etiam Spartanae tibiae incentivum aliquod feruntur habuisse
(credo quia magnos animos parvo licet modulo sufficit incitari),
cur ego in me de tuo favore diffidam, ut sermonem meum studio
potius tui cultus quam suis viribus metiaris? [5] Experiar
igitur, ut possum, quamquam oppletis auribus tuis, ut sic
dixerim, insusurrare, sine aemulandi fiducia cupidus imitandi.

2. [1] Ac primum illud adripiam quod credo adhuc neminem ausum
fuisse, ut ante de constantia expeditionis tuae dicam quam de
laude victoriae. [2] Transacto enim motu adversi hominis et
offensione revocata, utar libertate erga te nostri amoris, quem
tunc inter metus et rei publicae vota suspendimus. [3] Tene,
imperator, tantum animo potuisse praesumere, ut bellum tantis
opibus, tanto consensu avaritiae, tanta scelerum contagione,
tanta veniae desperatione conflatum quiescentibus cunctantibusque
tunc imperii tui sociis primus invaderes! [4] Quisnam te deus,
quae tam praesens hortata est maiestas ut, omnibus fere tuis
comitibus et ducibus non solum tacite mussantibus sed etiam
aperte timentibus, contra consilia hominum, contra haruspicum
monita ipse per temet liberandae Vrbis tempus venisse sentires?
[5] Habes profecto aliquod cum illa mente divina, Constantine,
secretum, quae delegata nostri diis minoribus cura uni se tibi
dignatur ostendere. Alioquin, fortissime imperator, sic quoque
cum viceris redde rationem. [6] Rhenum tu quidem toto limite
dispositis exercitibus tutum reliqueras, sed hoc maiores pro te
suscepimus metus quod nobis potius quam tibi consulebas,
nostramque pacem magis quam bellum quod adgrediebare firmaveras.

3. [1] Ne tu, imperator, nimio nostri amore nescisti ad
securitatem nobis vere providere, qui non omnia tecum arma
movisti, cum tua conservatio salus nostra sit. [2] Et quid opus
erat ipsi Rheno instructis et militibus et classibus, quem iam
pridem barbaris nationibus virtutis tuae terror obstruxerat? An
ostentare voluisti diligentiam tuam, divisis copiis inter
custodiam pacis et belli? Aut etiam iactanter et gloriose probare
liberandae Vrbi te sufficere cum paucis? [3] Vix enim quarta
parte exercitus contra centum milia armatorum hostium Alpes
transgressus es, ut appareret penitus considerantibus (id quod
nos fugit tui amore trepidantes) non dubiam te sed promissam
divinitus petere victoriam. [4] Duxerat magnum Severus exercitum,
et hostem suum perfidia desertus armaverat; maiores postea
copias Maximianus admoverat, et ipse transfugis circumcisus
videbatur prospere refugisse. Ipse denique qui pater illius
credebatur discissam ab umeris purpuram detrahere conatus
senserat in illud dedecus sua fata transisse. [5] Mille et
sexaginta annis contractas ex toto orbe divitias monstrum illud
redemptis ad civile latrocinium manibus ingesserat. [6] Ad hoc
aliena matrimonia, innocentium capita cum bonis passim donando
usque ad mortis devotionem obstrinxerat parricidas; omnes aut
insidiatos sibi aut palam aliquid pro libertate conatos poenis
adfecerat, armis oppresserat. [7] Et inter haec utebatur eius
urbis maiestate quam ceperat, totam Italiam conductis ad omne
facinus satellitibus oppleverat.

4. [1] Haec omnia, imperator, cum cogitares scires videres, nec
te paterna gravitas nec tua natura temerarium esse pateretur,
dic, quaeso, quid in consilio nisi divinum numen habuisti? [2] An
illa te ratio ducebat (sua enim cuique prudentia deus est), quod
in tam dispari contentione non poterat melior causa non superare
et, innumerabiles licet ille copias pro se obiceret, pro te
tamen Iustitia pugnabat? [3] Vt enim omittam illa quae non decet
comparari, quod erat ille Maximiani suppositus, tu Constantii Pii
filius; ille despectissimae parvitatis, detortis solutisque
membris, nomine ipso abusiva appellatione mutilato, tu (quod
sufficit dicere) tantus ac talis; [4] ut haec, inquam, omittam,
te, Constantine, paterna pietas sequebatur, illum, ut falso
generi non invideamus, impietas; te clementia, illum crudelitas;
te pudicitia soli dicata coniugio, illum libido stupris omnibus
contaminata; te divina praecepta, illum superstitiosa maleficia;
illum denique spoliatorum templorum, trucidati senatus, plebis
Romanae fame necatae piacula, te abolitarum calumniarum, te
prohibitarum delationum, te †conservatio absque† homicidarum
sanguinis gratulatio. [5] In tam diversa causarum ratione divino
consilio, imperator, hoc est tuo, non militum multitudinem sed
partium merita numerasti.

5. [1] Magnus Alexander, cum praeter Macedonas suos cunctae
Graeciae universo Illyrico innumerabilem dilectum posset
indicere, numquam tamen maiores quadraginta milium copias duxit,
inhabile regenti ratus quidquid excederet, et turbam potius quam
exercitum. [2] Tu vero etiam minoribus copiis bellum multo maius
adgressus es, tanto scilicet propria tua virtute potior quanto
ille numero instructior. [3] Et ille quidem contra leves Medos et
imbelles Syros et Parthorum arma volatica et Asiaticos optantes
mutare servitium rem gessit proelii unius eventu; tibi vincendi
erant milites (pro nefas!) paulo ante Romani, armis omnibus more
primae classis armati et pro facinorum conscientia numquam nisi
morte cessuri. [4] Probavit hoc prima obstinatio eorum qui, sub
ipsis Alpium iugis munitissimum licet muro ac situ tenentes
oppidum, ausi fuerunt te imminente resistere ac portas claudere;
non credentes illi quidem, ut audio, ipsum te adesse [5] (quis
enim crederet tam cito a Rheno ad Alpes imperatorem cum exercitu
pervolasse?), sed tamen qui non solum praesenti numini tuo verum
etiam nuntiato nomini cedere debuissent. [6] Luerunt igitur ilico
dementiae suae poenas, cum oblatam sibi a clementia tua veniam
recusassent. Neque enim vallo fossaque obsessio inchoata est, nec
cuniculis agendis nec machinis admovendis nec incutiendo ariete
temptati quassatique sunt muri, sed statim iniectae faces portis,
scalae propugnaculis, nec solum fundis eminus telisque
missilibus sed hastis <et> gladiis. Ita res simul coepta et
patrata, iunctusque rebellibus fuit conatus et exitus.

6. [1] Gomphos, urbem Thessaliae, quoniam abnueret obsequium, C.
Caesar uno die sustulit. Sed ille Graeculos homines adortus est,
tu Subalpinos; ille solos incolas, tu etiam militare praesidium;
ille non potuit captos a direptione defendere, tibi licuit
clementiam tuis victoribus imperare. [2] Sed illa quidem
Gomphensium clades documento ceteris fuit; tibi paulo post alia
in Taurinatibus campis pugna pugnata est, non trepidantibus ex
victoria tua rebellibus sed iratis, incensisque ad ulciscendum
animis quos fortunae inclinatio restinguere debuisset, nec vero
temere ac passim vagis hostibus ut facile palantes caederentur,
[3] sed acie in cunei modum structa, descendentibus retro in
altitudinem lateribus quae, si cum prima <acie> avide
confligeres, reflexa impeditos certamine circumirent. [4] Sed tu
id providens praemissis utrimque qui obviam irent et simul, si
quid insidiarum lateret, excuterent, ipse offirmato illo capite
deiecto <tota>que acie in fugam versa tanto maiorem in processu
stragem edidisti quanto amplioribus subsidiis instructa
constiterat. [5] Ita usque ad Taurinatium muros fusi caesique
obseratasque nancti portas ab incolis etiam corporum suorum mole
clauserunt.

7. [1] Quid tibi aliud sperare potuisti, miles infelix,
turpissimo illi tunc devote prodigio? Iam enim non insulto sed
doleo. [2] Constantinum tu tantum sanguinis fundere coegisti,
cui, quia salutem vestram a vobis impetrare non licuit, paene
displicuit ipsa victoria. [3] At non Taurinatibus neque ceteris
Italiae civitatibus idem animus fuit, qui te, imperator,
exsultantes gaudio certatim ad se vocaverunt. [4] Missae ab
omnibus legationes, oblati undique commeatus, ut appareret quam
diu desiderassent cui se tam prompte bello adhuc restante
committerent. [5] Qui fuit dies ille quo Mediolanum ingressus
<es>! Quae gratulatio principum civitatis, qui plausus populi!
Quae securitas intuentium te matrum te virginum, quae duplici
fructu fruebantur, cum pulcherrimi imperatoris formam viderent et
licentiam non timerent! [6] Ostentare se omnes et tripudiare
sine ullo de reliquis bellis metu, et auspicium victoriae tuae
pro consummatione metiebantur: [7] non Transpadana provincia
videbatur recepta, sed Roma. Quis enim crederet tantis
successibus ullum obstaculum fore tuis, quominus omnes exercitus
se clementiae tuae traderent, cum virtutis experimentum
novissent? [8] Muros vi ceperas, acie palam viceras; quis tam
demens videbatur ut aut obsideri auderet aut congredi, praesertim
cum tu dies aliquot Mediolani resistens tempus omnibus sibi
consulendi dedisses, ut de te sperarent?

8. [1] Sed enim aerumnosa illa et iam pridem media aetate nostra
civili sanguine maculata Verona maximo hostium exercitu
tenebatur, acerrimis ducibus pertinacissimoque praefecto,
scilicet ut, quam coloniam Cn. Pompeius aliquando deduxerat,
Pompeianus everteret. [2] O miserabilem Veronensium calamitatem,
quos non tam tua quam intestina satellitum pressit obsidio!
Quippe Athesis ille saxis asper et gurgitibus verticosus et
impetu ferox oppugnatione prohibebat, omnemque retro regionem
invehendis copiis tutam defensamque praestabat. [3] Quod tamen ne
diutius hostem iuvaret providentia tua factum est, cum
superioribus in locis, qua lenior amnis et ignari hostes erant,
exercitus parte protecta, ancipiti pericolo clausos obsessosque
omissa spe morae experiri armis coegisti, adeoque omnes <qui>
eruptionem temptaverant cecidisti, ut ipse dux cum parte copiarum
ad arcessenda auxilia muris excesserit, maiorem miser adducturus
exercitum ut maiore comitatu cladis occideret. [4] Quo quidem
tempore praecipua apparuit tua, imperator, cura simul et animi
magnitudo, qui redeunti illi minore exercitu congredi quam
obsidionem intermittere maluisti, ne respirare clausis aut
effugere aut imminere tergo liceret.

9. [1] Et primo quidem, ut audio, aciem instruxeras duplicem; mox
proviso adversarium numero explicari statico in frontem ordines
et extendi latius arma iussisti, ex tuo animo nimirum animos
tuorum omnium metiens, quamvis gravius inde pondus infringi posse
impetu pauciorum. [2] Laudare me existimas, imperator, cuncta
quae in illo proelio feceris? Ego vero iterum queror. [3]
Prospexeras omnia, disposueras universa, summi imperatoris
officia compleveras: cur ipse pugnasti, cur te densissimis
hostium globis miscuisti, cur salutem rei publicae in pericula
tanta misisti? [4] An nescire nos putas quod, dum nimio raperis
ardore, in media hostium tela deveneris et, nisi viam tibi
caedibus aperuisses, spem totius generis human et vota deceperas?
[5] Toto quippe impetu ferebare, torrenti similis amni quem
abruptae radicitus silvae et convulsa funditus saxa sequerentur.
[6] Quid tibi est, imperator, cum inferiore fortuna? Illos
pugnare fas est quibus suo cuiusque fato aut vincendum est aut
cadendum: tu, cuius ex vita omnium fata pendent, ad ullum
discrimen accedas? Inter tot tela gladiosque versere? Quis hoc a
te exigit? Aut quis pati possit ut quidquam in te belli casibus
liceat? Deceat te, imperator, hostem ferire? Immo non decet
laborare.

10. [1] Spectavit ex edito monte Xerses navale certamen; Augustus
aliud agens vicit apud Actium; fuit etiam qui sublatus in scalas
invicem nexas concurrentes eminus vidit exercitus, ut nec
interesset periculo et adesset eventui. [2] Ignava, inquies, sunt
haec exempla, sed tuta; graviorque metus est periculi tui quam
laetitia victoriae. [3] An non ipsi te, caesis fugatisque
hostibus interfectoque etiam ipso eorum duce, comites et tribuni
corripuere lacrimantes, amplexique illud tuum anhelum pectus,
cruentas manus et quidquid de sanguine profundae caedis emerserat
hinc atque inde clamarunt: «Quid egeras, imperator? In quae nos
fata proieceras, nisi te divina virtus tua vindicasset? Quae haec
est impatientia? Aut quo tibi manus nostras, si versa vice
pugnas ipse pro nobis?» [4] Haec ego non dicerem, imperator,
neque ab aliis dicta memorarem, nisi beneficio tuae lenitatis
tutior esset nostra in verbis quam tua in armis audacia. [5] Nova
enim quadam varietate naturae confusoque virtutum temperamento,
idem es et in proeliis ferocissimus et parta securitate
mitissimus.

11. [1] Cum enim dato obsessis tempore paenitendi Aquileiam
quoque de legatis eorum [ac] supplicibus recepisses, cunctique se
tibi dedissent quos obsidendo servaveras, ignovisti omnibus et
vitam quam desperaverant reddidisti. [2] Et quidem iussisti arma
deponere ut multo tutius victoris pietate tegerentur; ut tamen
pertinaciae suae merita sentirent, corripi eos vincirique
iussisti non ad supplicium sed <ad> vitam, ne conscientiae timore
diffugerent graviterque delinquerent conservarique iterum non
mererentur, si servati non fuissent. [3] Sed unde tanto hominum
numero tot vincula quae continere militares et paulo ante armatas
manus possent? [4] Stupere milites qui perducendos susceperant
et custodiae curam abnuere et prorsus nescire quid facerent; ipsi
etiam qui tibi in consilio erant, ipse etiam praefectus haerere,
cum tu divino monitus instinctu de gladiis eorum gemina manibus
aptari claustra iussisti, ut servarent deditos gladii sui quos
non defenderant repugnantes.

12. [1] O pulcherrimum et qui omnium oculis subici debuisset
triumphum virtutis et clementiae tuae! Cuius enim potentiae fuit
hostibus arma deripere, eius humanitatis deditos ad impunitatem
sui adligare atque ita vincire ut eos ferri illius quod contra te
gesserant cotidie paeniteret. [2] Gladius ille, quem in te
distrinxerat hostis infestus, ipse domini sui manus tenuit, et
paratus ad caedem custos factus est ad salutem. [3] Magnus poeta,
dum bellorum toto orbe surgentium discursum apparatumque
describit, «Et curvae», inquit, «rigidum falces <conflantur in
ensem>». Triste nimium tempus illud, cum instrumenta cultui
pecudum praeparata in caedem hominum verterentur. [4] At nunc
rigidi illi mortiferique mucrones in salutaria vincla curvantur,
et exarmatum hominem non interimunt sed coercent, deditosque
hostes gladii sui conlisi obtunsique tutantur, qui nihil illis
prodesse integri acutique potuerunt.

13. [1] Omnium ergo armorum ministeria ad diversos effectus
arbitrio tuo serviunt, imperator. Tibi vincunt gladii, tibi
servant; te pugnante feriunt, te ignoscente custodiunt. [2] Vt
deus ille mundi creator et dominus eodem fulmine suo nunc tristes
nunc laetos nuntios mittit, ita eadem sub numine tuo tela
inimicos aut supplices tuos pernicie aut conservatione
discernunt. [3] Eripuisti, imperator, adversariis tuis gladios ne
quis incumberet dolore superatus; et eosdem suis manibus
innoxios reddidisti, ut et clementiae et vindictae tuae
satisfaceres: quorum sanguini peperceras, arma fregisti. [4] Vita
enim hominum diu parta semper servanda est, si liceat: ferrum
inventu facile, usu mutabile. Ideo quae erant reparabilia
conflasti, quod redivivum non erat reservasti. [5] Quid simile ad
laetitiam fabulae ferunt? Conversa esse humana corpora in fontes
aut pecudes aut aves: foeda et degener talis conversio. Gladius
mutatus in manicas: hoc est quod securitas post timorem, quod
umbraculum post calorem. Splendorem mutatio perdidit, sed aciem
rettudit.

14. [1] Studium et humanitas tua hortata est, imperator, ut
hucusque exsultatio nostra verbis eluderet; sed iam ad potiora
redeamus. [2] Recuperata omni cis Padum Italia ipsa iam ad te
supplices manus Roma tendebat, cui portentum illud insederat
nihil conari ausum ad tot nuntios suarum cladium. Quippe ipsa se
vilissimi hominis obsidebat ignavia et «degeneres», ut dictum
est, «animos timor arguebat». [3] Stultum et nequam animal
nusquam extra parietes egredi audebat. Ita enim aut prodigiis aut
metus sui praesagiis monebatur. [4] Pro pudor, intra parietum
custodias imperator! Non ille adspirare in campum, non exerceri
armis, non pulverem pati: astutus quidem, ne virorum officia
temptantem contemnerent qui viderent; deambulare et tantum in
illo palatio marmoratis parietibus incedere: nam in Sallustianos
hortos ire peregrinatio et expeditio putabatur. [5] Et hae quidem
deliciae toto illo tempore quo Vrbem obsederat, semet
incluserat, turpissimam hanc eius formidinem protegebant. Non
enim se imbellem sed beatum, non inertem sed securum videri
volebat. [6] Quotiens milites in contionem vocabat, se solum cum
illis imperare, alios per limites pro se militare iactabat.
«Fruimini», aiebat, «dissipate, prodigite». Haec erat miserorum
brevis et caduca felicitas.

15. [1] Ac ne tum quidem, cum tot adversa suorum proelia
comperisset, obviam ire conatus est <ut> ad resistendum Padi
limite aut Appennini iugis uteretur, sed litteras calamitatum
suarum indices supprimebat; interdum etiam palam ut usque ad
portas veniretur optabat, non intellegens maiestatem illam Vrbis,
quae pridem admotos exercitus sollicitaverat, iam flagitiis
ipsius deformatam et sedibus suis pulsam ad tua auxilia
transisse, nec ullis praemiis posse corrumpi quos tibi praeter
liberalitatem tuam et sacramenti fidem tot victoriarum gloriae
dicavissent. [2] Quis enim miles, qui ductu atque auspiciis tuis
totiens felicissime dimicasset, vulnera illi sua venderet, belli
iam paene confecti summam concederet? [3] At enim tu id ipsum de
ardore totius exercitus sentiens sine ulla haesitandi mora, qua
brevissimum per Venetos iter est, rapto agmine advolasti,
celeritatem illam in re gerenda Scipionis et Caesaris tunc maxime
cupienti Romae repraesentans. [4] Haec est fiducia imperatoris
invicti et suorum mentibus freti, non dubitare nec trahere
bellum, sed proximum quodque pugnae tempus putare victoriam. [5]
Non enim res erat tibi ut Q. Maximo cum Hannibale victore, ut
post res asperas locum tempusque captares, sed urgere te
successus tuos et continuare victorias et quam primum subvenire
Vrbi decebat. [6] Sapientis enim est imperatoris fractis rebus
cunctando consulere, secundis non deesse Fortunae.

16. [1] Itaque unum iam illud timebatur, ne ille conterritus, his
viribus graviter adflictus et in artum redactus, boni consuleret
et debitas rei publicae poenas obsidione differret. Quippe omni
Africa quam delere statuerat exhausta, omnibus insulis
exinanitis, infiniti temporis annonam congesserat. [2] Sed divina
mens et ipsius Vrbis aeterna maiestas nefario homini eripuere
consilium, ut ex inveterato illo torpore ac foedissimis latebris
subito prorumperet et consumpto per desidias sexennio ipsum diem
natalis sui ultima sua caede signaret, ne septenarium illum
numerum sacrum et religiosum vel inchoando violaret. [3] At
quomodo instruxit aciem tot annorum vernula purpuratus? Ita
prorsus ne quis evadere, ne quis, ut fit, loco motus referre
gradum et instaurare proelium posset, cum a fronte armis, a tergo
Tiberi amne premeretur. [4] In quo ille non mehercule cogitavit
necessitatem resistendi sed propinquitatem refugiendi, nisi forte
iam sentiens diem sibi venisse fatalem ad solacium suae mortis
voluit secum trahere quam plurimos, ut omnes essent exitus sui
comites qui scelerum participes exstitissent. [5] Quid enim aliud
illum sperasse credendum est, qui iam ante biduum palatio
emigraverat, cum uxore ac filio in privatam domum sponte
concesserat, ut res est, somniis terribilibus agitatus et
nocturnis pulsus Vltricibus, ut tu iam olim exspectatus habitator
sacris illis aedibus diu exalatis expiatisque succederes? [6]
[et] Adeo ipse verum sibi dixerat et venturo tibi cesserat,
quamvis in proelium ingrederetur armatus, cum excedendo palatio
iam se abdicasset imperio.

17. [1] Ad primum igitur adspectum maiestatis tuae primumque
impetum totiens tui victoris exercitus hostes territi fugatique
et angustiis Mulvii pontis exclusi, exceptis latrocinii illius
primis auctoribus qui desperata venia locum quem pugnae
sumpserant texere corporibus, ceteri omnes in fluvium abiere
praecipites, ut tandem aliquod caedis compendium fessis tuorum
dexteris eveniret. [2] Cum impios Tiberis hausisset, ipsum etiam
illum cum equo et armis insignibus frustra conatum per abrupta
ripae ulterioris evadere, idem Tiberis correptum gurgite
devoravit, ne tam deforme prodigium vel hanc obitus sui
relinqueret famam, quod alicuius viri fortis gladio telove
cecidisset. [3] Et aliorum quidem hostium corpora et arma
praeceps fluvius volvendo devexit; illum autem eodem quo
exstinxerat loco tenuit, ne diu populus Romanus dubitaret si
putaretur aliquo profugisse cuius mortis probatio quaereretur.

18. [1] Sancte Thybri, quondam hospitis monitor Aeneae, mox
Romuli conservator expositi, tu nec falsum Romulum diu vivere nec
parricidam Vrbis passus es enatare. Tu Romae tuae altor copiis
subvehendis, tu munitor moenibus ambiendis, merito Constantini
victoriae particeps esse voluisti, ut ille hostem in te
propelleret, tu necares. [2] Neque enim semper es rapidus et
torrens, sed pro temporum ratione moderatus. Tu quietus armatum
Coclitem revexisti, tibi se placido Cloelia virgo commisit; at
nunc violentus et turbidus hostem rei publicae sorbuisti et, ne
tuum lateret obsequium, eructato cadavere prodidisti. [3] Reperto
igitur et trucidato corpore universus in gaudia et vindictam
populus Romanus exarsit, nec desiit a tota Vrbe, qua suffixum
hasta ferebatur, caput illud piaculare foedari, cum interim, ut
sunt ioci triumphales, rideretur gestantis iniuria, cum alieni
capitis merita pateretur.

19. [1] Sed quid ego hucusque iocularia? Tecta ipsa, ut audio,
commoveri et altitudo culminum videbatur attolli, quacumque numen
tuum tardo molimine currus inveheretur: tanta te populi
densitas, tanta senatus stipatio provehebat simul et attinebat.
[2] Felices, qui te propius adspicerent, longius positi
nominabant; quos praeterieras, loci quem occupaverant paenitebat.
Vicissim omnes inde [dico] accedere, hinc sequi; certare
innumerabilis multitudo et impulsu vario fluctuare; et tantum ibi
hominum [animi] post illam sexennii cladem superesse mirabantur.
[3] Ausi etiam quidam ut resisteres poscere et queri tam cito
accessisse palatium et, cum ingressus esses, non solum oculis
sequi sed paene etiam sacrum limen inrumpere. [4] Inde omnibus
circumfusi viis, dum excederes, opperiri prospicere optare
sperare, ut viderentur eum a quo obsidione liberati fuerant
obsidere. [5] Gloriatus sit licet, et vere, summus orator umeris
se Italiae in patriam reportatum: te, Constantine, senatus
populusque Romanus et illo die et aliis, quacumque progressus es,
et oculis ferre gestivit. [6] Nec quidquam aliud homines diebus
munerum aeternorumque ludorum quam te ipsum spectare potuerunt,
qui tuus esset fulgor oculorum, quae totius corporis circumfusa
maiestas, quae oris dignitas. Gaudere cuncti spectaculorum mora
et familiaribus sibi artificibus ob hoc solum favere quod te
praesente certarent.

20. [1] Nam quid ego de tuis in curia sententiis atque actis
loquar, quibus senatui auctoritatem pristinam reddidisti, salutem
quam per te receperant non imputasti, memoriam eius in pectore
tuo sempiternam fore spopondisti? [2] Dicerem plura de divinis
orationibus tuis, de oblata potius quam impetrata benignitate,
nisi mallem dicta reticere dum propero facta laudare. Quamlibet
verba tua in senatu habita nobis ignota sint, tamen qualia
fuerint clementiae tuae gloria nuntiavit. [3] O tandem felix
civili, Roma, victoria! Inrupit olim te Cinna furiosus et Marius
iratus, qui non solo se Octavii consulis capite satiarunt sed
luminibus civitatis exstinctis exempla, quae nunc toto sexennio
passa es, reliquerunt. [4] Vicit iterum tibi ante portam Collinam
Sulla, felix si se parcius vindicasset; <sed> enim multis
capitibus rostra complevit. Constantinus victoriae licentiam fine
proelii terminavit; gladios ne in eorum quidem sanguinem
distringi passus est quos ad supplicia poscebas.

21. [1] Deditam sibi idem Sulla exarmatamque legionem in villa
publica trucidavit, perculsumque morientium gemitu senatum monuit
ne timeret quod ipse iussisset. [2] At iste victor non modo
hostium sed etiam victoriae suae, quidquid militum bello
superfuit, tibi reservavit. Tibi enim iam militant quos exutos
armis impiis adversus hostes barbaros rursus armavit. [3] Iam
obliti deliciarum Circi maximi et Pompeiani theatri et nobilium
lavacrorum Rheno [et] Danubioque praetendunt, excubias agunt,
latrocinia compescunt, certant denique cum victoribus ut civili
bello victi hostibus comparentur. [4] Nec tamen id mirum videri
potest, cum qualemcumque militem fortissimum facias tuo,
imperator, exemplo. [5] Non enim fessus proeliis et expletus
victoriis, ut Natura fert, otio te et quieti dedisti, sed eodem
impetu quo redieras in Gallias tuas perrexisti ad inferiorem
Germaniae limitem, magna scilicet intercapedine temporis ac brevi
locorum distantia post annuam expeditionem statim bellum
auspicatus a Tiberi ad Rhenum, immo (ut omen et similitudo
nominis, sic et tua, imperator, magnitudo animi pollicetur) a
Tusco Albula ad Germanicum Albam prolaturus imperium.

22. [1] Quisnam iste est tam continuus ardor? Quae divinitas
perpetuo vigens motu? Omnium rerum intervalla sunt: [2] cessat
terra novalibus, dicuntur interdum flumina resistere, sol ipse
noctibus adquiescit. Tu, Constantine, solus infatigabilis bellis
bella continuas, victorias victoriis cumulas. Quasi praeterita
sint obliterata si desinas, non putas te vicisse nisi vincas. [3]
Ruperat fidem gens levis et lubrica barbarorum et, robore atque
audacia lectis eruptionis auctoribus, institisse Rheno
nuntiabantur. Ilico obvius adfuisti et praesentia tua, ne
auderent transitum, terruisti. [4] Et iam videbaris rem votis
tuis fecisse contrariam, quod inhibita eruptione non foret
materia victoriae; [5] sed inopinato consilio usus abeundi,
simulato enim nuntio maioris in superiore limite tumultus,
occasionem stolidis ac feris mentibus obtulisti in nostra
veniendi, relictis in occulto ducibus qui securos adorirentur.
[6] Quo cum venissent, consilium tuum sequitur fortuna. Toto
Rheni alveo oppleto navibus devectus terras eorum ac domos
maestas lugentesque populatus es, tantamque cladem vastitatemque
periurae genti intulisti ut post vix ullum nomen habitura sit.

23. [1] Ite nunc omnes, si placet, barbarae nationes et exitiales
vobis movete conatus: habetis exemplum. [2] Quamvis enim
imperator noster amicorum regum admittat obsequia idque ipsum
valeat ad laudem victoriae quod a nobilissimis regibus timetur et
colitur, augeri tamen gloriam virtutis suae gaudet quotiens
provocatur. [3] Nam quid hoc triumpho pulchrius, quo caedibus
hostium utitur etiam ad nostrum omnium voluptatem, et pompam
munerum de reliquiis barbaricae cladis exaggerat tantamque
captivorum multitudinem bestiis obicit, ut ingrati et perfidi non
minus doloris ex ludibrio sui quam ex ipsa morte patiantur? [4]
Inde est quod, cum exitum differre liceat, perire festinant
seseque letalibus vulneribus et mortibus offerunt. Ex quo ipso
apparet quam magnum sit vicisse tam prodigos sui.

24. [1] Facile est vincere timidos et imbelles, quales amoena
Graeciae et deliciae Orientis educunt, vix leve pallium et
sericos sinus vitando sole tolerantes et, si quando in periculum
venerint, libertatis immemores, ut servire liceat orantes. [2]
Romanum vero militem, quem qualemque ordinat disciplina et
sacramenti religio confirmat, aut trucem Francum ferina sola
carne distentum, qui vitam pro victus sui vilitate contemnat,
quantae molis sit superare vel capere! Quod tu, imperator, et
nuper in Italia et in ipso conspectu barbariae paulo ante
fecisti. [3] Ita sine ullo discrimine omnia genera bellorum
armorum hostium uni tibi cedunt, cedunt ex omni etiam memoria
condita litteris monimenta virtutum. [4] Nec vero tantummodo
vetera illa dictatorum et consulum ac deinceps magnorum
principum, sed etiam recentissima et pulcherrima divi patris tui
facta superasti (sordet enim alios ex proximo tempore comparare);
ipsum, inquam, divum Constantium iam primis imperii tui lustris
rerum gestarum laude cumulasti.

25. [1] Invitus hoc forte accipis, imperator, sed ille dum
dicimus gaudet e caelo, et iam pridem vocatus ad sidera adhuc
crescit in filio et gloriarum tuarum gradibus ascendit. [2]
Purgavit ille Bataviam advena hoste depulso, tibi se ex ultima
barbaria indigenae populi dedidere. Ille Oceanum classe
transmisit, tu et Alpes gradu et classibus portus Italicos
occupasti. Recuperavit ille Britanniam, tu nobilissimas Africi
maris insulas, quae populi Romani fuere provinciae. [3] Ignoscat,
inquam, divus ipse Constantius: quid habeo quod comparem Italiae
Africae Romae? [4] Merito igitur tibi, Constantine, et nuper
senatus signum dei et paulo ante Italia scutum et coronam, cuncta
aurea, dedicarunt, ut conscientiae debitum aliqua ex parte
relevarent. Debetur enim et semper debebitur et divinitati
simulacrum [aureum] et virtuti scutum et corona pietati.

26. [1] Quamobrem te, summe rerum sator, cuius tot nomina sunt
quot gentium linguas esse voluisti (quem enim te ipse dici velis,
scire non possumus), sive tute quaedam vis mensque divina es,
quae toto infusa mundo omnibus miscearis elementis, et sine ullo
extrinsecus accedente vigoris impulsu per te ipsa movearis, sive
aliqua supra omne caelum potestas es, quae hoc opus tuum ex
altiore Naturae arce despicias: te, inquam, oramus et quaesumus
ut hunc in omnia saecula principem serves. [2] Parum est enim
optare tantae virtuti tantaeque pietati quem longissimum habet
vita processum. [3] Et certe summa in te bonitas est <et>
potestas, et ideo quae iusta sunt velle debes, nec abnuendi est
causa cum possis; nam si est aliquid quod a te bene meritis
denegetur, aut potestas cessavit aut bonitas. [4] Fac igitur ut,
quod optimum humano generi dedisti, permaneat aeternum, omnesque
Constantinus in terris degat aetates. [5] Quamvis enim, imperator
invicte, iam divina suboles tua ad rei publicae vota successerit
et adhuc speretur futura numerosior, illa tamen erit vere beata
posteritas ut, cum liberos tuos gubernaculis orbis admoveris, tu
sis omnium maximus imperator.

