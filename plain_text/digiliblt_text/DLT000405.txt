digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Peregrinatio Egeriae



Correzione linguistica: Chiara Miglietta

Codifica XML: Nadia Rosso

2015 digilibLT, Vercelli

Fonte: Égérie, Journal de Voyage (Itinéraire), introduction,
texte critique, traduction, notes, index et cartes par P.
Maraval, Paris 1982.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. [1]<...> ostendebantur iuxta Scripturas. Interea ambulantes
pervenimus ad quendam locum, ubi se tamen montes illi, inter quos
ibamus, aperiebant et faciebant vallem infinitam, ingens,
planissima et valde pulchram, et trans vallem apparebat mons
sanctus Dei Syna. Hic autem locus, ubi se montes aperiebant,
iunctus est cum eo loco, quo sunt {€Memoriae concupiscentiae€}.
[2] In eo ergo loco cum venitur, ut tamen commonuerunt deductores
sancti illi, qui nobiscum erant, dicentes: «Consuetudo est, ut
fiat hic oratio ab his qui veniunt, quando de eo loco primitus
videtur mons Dei»: sicut et nos fecimus. Habebat autem de eo loco
ad montem Dei forsitan quattuor milia totum per valle illa, quam
dixi ingens.

2. [1] Vallis autem ipsa ingens est valde, iacens subter latus
montis Dei, quae habet forsitan, quantum potuimus videntes
estimare aut ipsi dicebant, in longo milia passos forsitan
sedecim, in lato autem quattuor milia esse appellabant. Ipsam
ergo vallem nos traversare habebamus, ut possimus montem ingredi.
[2] Haec est autem vallis ingens et planissima, in qua filii
Israhel commorati sunt his diebus, quod sanctus Moyses {€ascendit
in montem€} Domini {€et fuit ibi quadraginta diebus et
quadraginta noctibus€}. Haec est autem vallis, in qua factus est
vitulus, qui locus usque in hodie ostenditur: nam lapis grandis
ibi fixus stat in ipso loco. Haec ergo vallis ipsa est, in cuius
capite ille locus est, ubi sanctus {€Moyses€}, cum {€pasceret
pecora soceri sui, iterum€} locutus est ei Deus {€de rubo€} in
igne. [3] Et quoniam nobis ita erat iter, ut prius montem Dei
ascenderemus, quia hac parte unde veniebamus, melior ascensus
erat, et illiuc denuo, ad illud caput vallis descenderemus, id
est ubi rubus erat, quia melior descensus montis Dei erat inde:
itaque ergo hoc placuit ut, visis omnibus quae desiderabamus,
descendentes a monte Dei, ubi est rubus, veniremus, et inde totum
per mediam vallem ipsam, qua iacet in longo, rediremus ad iter
cum hominibus Dei, qui nobis singula loca, quae scripta sunt, per
ipsam vallem ostendebant, sicut et factum est. [4] Nobis ergo
euntibus ab eo loco, ubi venientes a Faran feceramus orationem,
iter sic fuit, ut per medium transversaremus caput ipsius vallis
et sic plecaremus nos ad montem Dei. [5] Mons autem ipse per giro
quidem unus esse videtur; intus autem quod ingrederis, plures
sunt, sed totum mons Dei appellatur, specialis autem ille, in
cuius summitate est hic locus, ubi {€descendit maiestas Dei€},
sicut scriptum est, in medio illorum omnium est. [6] Et cum hi
omnes, qui per girum sunt, tam excelsi sint quam nunquam me puto
vidisse, tamen ipse ille medianus, in quo {€descendit maiestas
Dei€}, tanto altior est omnibus illis ut, cum subissemus in illo,
prorsus toti illi montes, quos excelsos videramus, ita infra nos
essent ac si colliculi permodici essent. [7] Illud sane satis
admirabile est et sine Dei gratia puto illud non esse ut, cum
omnibus altior sit ille medianus, qui specialis Syna dicitur, id
est in quo {€descendit maiestas Domini€}, tamen videri non
possit, nisi ad propriam radicem illius veneris, ante tamen quam
eum subeas; nam posteaquam completo desiderio descenderis inde,
et de contra illum vides, quod, antequam subeas, facere non
potest. Hoc autem antequam perveniremus ad montem Dei, iam
referentibus fratribus cognoveram, et postquam ibi perveni, ita
esse manifeste cognovi.

3. [1] Nos ergo sabbato sera ingressi sumus montem, et
pervenientes ad monasteria quedam susceperunt nos ibi satis
humane monachi, qui ibi commorabantur, prebentes nobis omnem
humanitatem; nam et aecclesia ibi est cum presbytero. Ibi ergo
mansimus in ea nocte, et inde maturius die dominica cum ipso
presbytero et monachis, qui ibi commorabantur, cepimus ascendere
montes singulos. Qui montes cum infinito labore ascenduntur,
quoniam non eos subis lente et lente per girum, ut dicimus in
coclea, sed totum ad directum subis ac si per parietem et ad
directum descendi necesse est singulos ipsos montes, donec
pervenias ad radicem propriam illius mediani, qui est specialis
Syna. [2] Hac sic ergo iubente Christo Deo nostro, adiuta
orationibus sanctorum, qui comitabantur, et sic cum grandi
labore, quia pedibus me ascendere necesse erat, quia prorsus nec
in sella ascendi poterat, tamen ipse labor non sentiebatur - ex
ea parte autem non sentiebatur labor, quia desiderium, quod
habebam, iubente Deo videbam compleri - hora ergo quarta
pervenimus in summitatem illam montis Dei sancti Syna, ubi data
est lex, in eo, id est locum, ubi {€descendit maiestas Domini€}
in ea die, qua mons fumigabat. [3] In eo ergo loco est nunc
ecclesia non grandis, quoniam et ipse locus, id est summitas
montis, non satis grandis est; quae tamen aecclesia habet de se
gratiam grandem. [4] Cum ergo iubente Deo persubissemus in ipsa
summitate et pervenissemus ad hostium ipsius ecclesiae, ecce et
occurrit presbyter veniens de monasterio suo, qui ipsi ecclesie
deputabatur, senex integer et monachus a prima vita et, ut hic
dicunt, ascitis, et - quid plura? - qualis dignus est esse in eo
loco. Occurrerunt etiam et alii presbyteri, nec non etiam et
omnes monachi, qui ibi commorabantur iuxta montem illum, id est
qui tamen aut etate aut inbeccillitate non fuerunt impediti. [5]
Verum autem in ipsa summitate montis illius mediani nullus
commanet; nichil enim est ibi aliud nisi sola ecclesia et
spelunca, ubi fuit sanctus Moyses. [6] Lecto ergo ipso loco omni
de libro Moysi et facta oblatione ordine suo, hac sic
communicantibus nobis, iam ut exiremus de aecclesia, dederunt
nobis presbyteri loci ipsius eulogias, id est de pomis, quae in
ipso monte nascuntur. Nam cum ipse mons sanctus Syna totus
petrinus sit, ita ut nec fruticem habeat, tamen deorsum prope
radicem montium ipsorum, id est seu circa illius qui medianus
est, seu circa illorum qui per giro sunt, modica terrola est;
statim sancti monachi pro diligentia sua arbusculas ponunt et
pomariola instituunt vel arationes, et iuxta sibi monasteria,
quasi ex ipsius montis terra aliquos fructus capiant, quos tamen
manibus suis elaborasse videantur. [7] Hac sic ergo posteaquam
communicaveramus et dederant nobis eulogias sancti illi et
egressi sumus foras hostium ecclesiae, tunc cepi eos rogare, ut
ostenderent nobis singula loca. Tunc statim illi sancti dignati
sunt singula ostendere. Nam ostenderunt nobis speluncam illam,
ubi fuit sanctus Moyses, cum iterato ascendisset in montem Dei,
ut acciperet denuo tabulas, posteaquam priores illas fregerat
peccante populo, et cetera loca, quaecumque desiderabamus vel
quae ipsi melius noverant, dignati sunt ostendere nobis. [8]
Illud autem vos volo scire, dominae venerabiles sorores, quia de
eo loco ubi stabamus, id est in giro parietes ecclesiae, id est
de summitate montis ipsius mediani, ita infra nos videbantur esse
illi montes, quos primitus vix ascenderamus, iuxta istum
medianum, in quo stabamus, ac si essent illi colliculi, cum tamen
ita infiniti essent, ut non me putarem aliquando altiores
vidisse, nisi quod hic medianus eos nimium precedebat. Egyptum
autem et Palaestinam et mare Rubrum et mare illut Parthenicum,
quod mittit Alexandriam, nec non et fines Saracenorum infinitos
ita subter nos inde videbamus, ut credi vix possit; quae tamen
singula nobis illi sancti demonstrabant.

4. [1] Completo ergo omni desiderio, quo festinaveramus
ascendere, cepimus iam et descendere ab ipsa summitate montis
Dei, in qua ascenderamus, in alio monte, qui ei periunctus est,
qui locus appellatur in Choreb; ibi enim est ecclesia. [2] Nam
hic est locus Choreb, ubi fuit sanctus Helias propheta, qua fugit
a facie Achab regis, ubi ei locutus est Deus dicens: «{€Quid tu
hic, Helias?€}», sicut scriptum est in libris regnorum. Nam et
spelunca, ubi latuit sanctus Helias, in hodie ibi ostenditur ante
hostium ecclesiae, quae ibi est; ostenditur etiam ibi altarium
lapideum, quem posuit ipse sanctus Helias ad offerendum Deo,
sicut et illi sancti singula nobis ostendere dignabantur. [3]
Fecimus ergo et ibi oblationem et orationem impensissimam, et
lectus est ipse locus de libro regnorum: id enim nobis vel maxime
ego desideraveram semper, ut ubicumque venissemus, semper ipse
locus de libro legeretur. [4] Facta ergo et ibi oblatione,
accessimus denuo ad alium locum non longe inde, ostendentibus
presbyteris vel monachis, id est ad eum locum, ubi steterat
sanctus Aaron cum septuaginta senioribus, cum sanctus Moyses
acciperet a Domino legem ad filios Israhel. In eo ergo loco,
licet et tectum non sit, tamen petra ingens est per girum, habens
planitiem supra se, in qua stetisse dicuntur ipsi sancti; nam et
in medio ibi quasi altarium de lapidibus factum habet. Lectus
est ergo et ibi ipse locus de libro Moysi et dictus unus psalmus
aptus loco; ac sic facta oratione descendimus inde. [5] Ecce et
coepit iam esse hora forsitan octava, et adhuc nobis superabant
milia tria, ut perexiremus montes ipsos, quos ingressi fueramus
pridie sera; sed non ipsa parte exire habebamus, qua
intraveramus, sicut superius dixi, quia necesse nos erat et loca
omnia sancta ambulare et monasteria, quecumque erant ibi, videre
et sic ad vallis illius, quam superius dixi, caput exire, id est
huius vallis, quae subiacet monti Dei. [6] Propterea autem ad
caput ipsius vallis exire nos necesse erat, quoniam ibi erant
monasteria plurima sanctorum hominum et ecclesia in eo loco, ubi
est rubus; qui rubus usque in hodie vivet et mittet virgultas.
[7] Ac sic ergo perdescenso monte Dei pervenimus ad rubum hora
forsitan decima. Hic <est> autem rubus, quem superius dixi, de
quo locutus est Dominus Moysi in igne, qui est in eo loco, ubi
monasteria sunt plurima et ecclesia in capite vallis ipsius. Ante
ipsam autem ecclesiam hortus est gratissimus habens aquam
optimam abundantem, in quo horto ipse rubus est. [8] Locus etiam
ostenditur ibi iuxta, ubi stetit sanctus Moyses, quando ei dixit
Deus: «{€Solve corrigiam calciamenti tui€}» et cetera. Et in eo
ergo loco cum pervenissemus, hora decima erat iam, et ideo, quia
iam sera erat, oblationem facere non potuimus. Sed facta est
oratio in ecclesia nec non etiam et in horto ad rubum; lectus est
etiam locus ipse de libro Moysi iuxta consuetudinem: et sic,
quia sera erat, gustavimus nobis locum in horto ante rubum cum
sanctis ipsis: ac sic ergo fecimus ibi mansionem. Et alia die
maturius vigilantes rogavimus presbyteros ut et ibi fieret
oblatio, sicut et facta est.

5. [1] Et quoniam nobis iter sic erat, ut per valle illa media,
qua tenditur per longum, iremus, id est illa valle, quam superius
dixi, ubi sederant filii Israhel, dum Moyses ascenderet in
montem Dei et descenderet: itaque ergo singula, quemadmodum
venimus per ipsam totam vallem, semper nobis sancti illi loca
demonstrabant. [2] Nam in primo capite ipsius vallis, ubi
manseramus et videramus rubum illum, de quo locutus est Deus
sancto Moysi in igne, videramus etiam et illum locum, in quo
steterat ante rubum sanctus Moyses, quando ei dixit Deus:
«{€Solve corrigiam calciamenti tui; locus enim, in quo stas,
terra sancta est€}». [3] Ac sic ergo cetera loca, quemadmodum
profecti sumus de rubo, semper nobis ceperunt ostendere. Nam et
monstraverunt locum ubi fuerunt castra filiorum Israhel his
diebus, quibus Moyses fuit in montem. Monstraverunt etiam locum
ubi factus est vitulus ille; nam in eo loco fixus est usque in
hodie lapis grandis. [4] Nos etiam, quemadmodum ibamus, de contra
videbamus summitatem montis, que inspiciebat super ipsa valle
tota, de quo loco sanctus Moyses vidit filios Israhel habentes
choros his diebus, qua fecerant vitulum. Ostenderunt etiam petram
ingentem in ipso loco ubi descendebat sanctus Moyses cum Iesu
filio Nave, ad quem petram {€iratus fregit tabulas€}, quas
afferebat. [5] Ostenderunt etiam quemadmodum per ipsam vallem
unusquisque eorum abitationes habuerant, de quibus abitationibus
usque in hodie adhuc fundamenta parent, quemadmodum fuerunt
lapide girata. Ostenderunt etiam locum ubi filios Israhel iussit
currere sanctus Moyses {€de porta in porta€}, regressus ad
montem. [6] Item ostenderunt nobis locum ubi incensus est vitulus
ipse, iubente sancto Moyse, quem fecerat eis Aaron. Item
ostenderunt torrentem illum, de quo {€potavit€} sanctus Moyses
{€filios Israhel€}, sicut scriptum est in Exodo. [7] Ostenderunt
etiam nobis locum ubi de spiritu Moysi acceperunt septuaginta
viri. Item ostenderunt locum ubi filii Israhel habuerunt
concupiscentiam escarum. Nam ostenderunt nobis etiam et illum
locum, qui appellatus est {€incendium€}, quia incensa est
{€quedam pars castrorum€}, tunc qua orante sancto Moyse
{€cessavit ignis€}. [8] Ostenderunt etiam et illum locum ubi eis
pluit manna et coturnices. Ac sic ergo singula, quecumque scripta
sunt in libris sanctis Moysi facta fuisse in eo loco, id est in
ea valle, quam dixi subiacere monti Dei, id est sancto Syna,
ostensa sunt nobis. Quae quidem omnia singulatim scribere satis
fuit, quia nec retinere poterant tanta; sed cum leget affectio
vestra libros sanctos Moysi, omnia diligentius pervidet, quae ibi
facta sunt. [9] Haec est ergo vallis ubi celebrata est pascha
completo anno profectionis filiorum Israhel de terra Egypti,
quoniam in ipsa valle <filii> Israhel commorati sunt aliquandiu,
id est donec sanctus Moyses ascenderet in montem Dei et
descenderet primum et iterato; et denuo tandiu ibi inmorati sunt,
donec fieret tabernaculum et singula, quae ostensa sunt in
montem Dei. Nam ostensus est nobis et ille locus, in quo confixum
<a> Moyse est primitus tabernaculum et perfecta sunt singula,
quae iusserat Deus in montem Moysi, ut fierent. [10] Vidimus
etiam in extrema iam valle ipsa {€Memorias concupiscentiae€}, in
eo tamen loco, in quo denuo reversi sumus ad iter nostrum, hoc
est ubi exeuntes de valle illa grande reingressi sumus via, qua
veneramus, inter montes illos, quos superius dixeram. Nam etiam
ipsa die accessimus et ad ceteros monachos valde sanctos, qui
tamen pro etate aut inbecillitate occurrere in monte Dei ad
oblationem faciendam non poterant; qui tamen nos dignati sunt in
monasteriis suis advenientes valde humane suscipere. [11] Ac sic
ergo visa loca sancta omnia, quae desideravimus, nec non etiam et
omnia loca, quae filii Israhel tetigerant eundo vel redeundo ad
montem Dei, visis etiam et sanctis viris, qui ibi commorabantur,
in nomine Dei regressi sumus in Faran. [12] Et licet semper Deo
in omnibus gratias agere debeam, non dicam in his tantis et
talibus, quae circa me conferre dignatus est indignam et non
merentem, ut perambularem omnia loca, quae mei meriti non erant:
tamen etiam et illis omnibus sanctis nec sufficio gratias agere,
qui meam parvitatem dignabantur in suis monasteriis libenti animo
suscipere vel certe per omnia loca deducere, quae ego semper
iuxta Scripturas sanctas requirebam. Plurimi autem ex ipsis
sanctis, qui in montem Dei vel circa ipsum montem commorabantur,
dignati sunt nos usque in Faran deducere, qui tamen fortiori
corpore erant.

6. [1] Ac sic ergo cum pervenissemus Faram, quod sunt a monte Dei
milia triginta et quinque, necesse nos fuit ibi ad resumendum
biduo immorari. Ac tertia die inde maturantes venimus denuo ad
mansionem id est in desertum Faran, ubi et euntes manseramus,
sicut et superius dixi. Inde denuo alia die facientes aquam et
euntes adhuc aliquantulum inter montes pervenimus ad mansionem,
quae erat iam super mare, id est in eo loco, ubi iam de inter
montes exitur et incipitur denuo totum iam iuxta mare ambulari,
sic tamen iuxta mare, ut subito fluctus animalibus pedes cedat,
subito etiam et in centum et in ducentis passibus, aliquotiens
etiam et plus quam quingentos passus de mari per heremum
ambuletur: via enim illic penitus non est, sed totum heremi sunt
arenosae. [2] Faranite autem, qui ibi consueverunt ambulare cum
camelis suis, signa sibi locis et locis ponent, ad quae signa se
tendent et sic ambulant per diem. Nocte autem signa cameli
attendunt. Et quid plura? Diligentius et securius iam in eo loco
ex consuetudine Faranitae ambulant nocte quam aliqui hominum
ambulare potest in his locis, ubi via aperta est. [3] In eo ergo
loco de inter montes exivimus redeuntes, in quo loco et euntes
inter montes intraveramus, ac sic ergo denuo plicavimus nos ad
mare. Filii etiam Israhel revertentes ad montem Dei Syna usque ad
eum locum reversi sunt per iter quod ierant, id est usque ad eum
locum, ubi de inter montes exivimus et iunximus nos denuo ad
mare Rubrum et inde nos iam iter nostrum, quo veneramus, reversi
sumus: filii autem Israhel de eodem loco, sicut scriptum est in
libris sancti Moysi, ambulaverunt iter suum. [4] Nos autem eodem
itinere et eisdem mansionibus, quibus ieramus, reversi sumus in
Clesma. In Clesma autem cum venissemus necesse nos fuit denuo et
ibi denuo resumere, quoniam iter heremi arenosum valde feceramus.

7. [1] Sane licet terra Gesse iam nosse, id est qua primitus ad
Egyptum fueram, tamen ut perviderem omnia loca, quae filii
Israhel exeuntes de Ramesse tetigerant euntes, donec pervenirent
usque ad mare Rubrum, qui locus nunc de castro, qui ibi est,
appellatur Clesma; desiderii ergo fuit, ut de Clesma ad terram
Gesse exiremus, id est ad civitatem, quae appellatur Arabia, quae
civitas in terra Gesse est: nam inde ipsum territorium sic
appellatur, id est terra Arabiae, terra Iesse, quae tamen terra
Egypti pars est, sed melior satis quam omnis Egyptus est. [2]
Sunt ergo a Clesma, id est a mare Rubro, usque ad Arabiam
civitatem mansiones quattuor per heremo, sic tamen per heremum,
ut cata mansiones monasteria sint cum militibus et praepositis,
qui nos deducebant semper de castro ad castrum. In eo ergo
itinere sancti, qui nobiscum erant, hoc est clerici vel monachi,
ostendebant nobis singula loca, quae semper ego iuxta Scripturas
requirebam; nam alia in sinistro, alia in dextro de itinere nobis
erant, alia etiam longius de via, alia in proximo. [3] Nam michi
credat volo affectio vestra, quantum tamen pervidere potui,
filios Israhel sic ambulasse, ut quantum irent dextra, tantum
reverterentur sinistra, quantum denuo in ante ibant, tantum denuo
retro revertebantur: et sic fecerunt ipsum iter, donec
pervenirent ad mare Rubrum. [4] Nam et Epauleum ostensum est
nobis, de contra tamen, et Magdalum fuimus. Nam castrum est ibi
nunc habens prepositum cum milite, qui ibi nunc presidet pro
disciplina Romana. Nam et nos iuxta consuetudinem deduxerunt inde
usque ad aliud castrum, et loco Belsefon ostensum est nobis,
immo in eo loco fuimus. Nam ipse est campus supra mare Rubrum
iuxta latus montis, quem superius dixi, ubi filii Israhel, cum
vidissent Egyptios post se venientes, exclamaverunt. [5] Oton
etiam ostensum est nobis, quod est {€iuxta deserta loca€}, sicut
scriptum est, nec non etiam et Socchoth. Socchoth autem est
clivus modicus in media valle, iuxta quem colliculum fixerunt
castra filii Israhel; nam hic est locus, ubi accepta est lex
paschae. [6] Pithona etiam civitas, quam edificaverunt filii
Israhel, ostensa est nobis in ipso itinere, in eo tamen loco, ubi
iam fines Egypti intravimus, relinquentes iam terras
Saracenorum: nam et ipsud nunc Phitona castrum est. [7] Heroum
autem civitas, quae fuit illo tempore, id est ubi occurrit Ioseph
patri suo Iacob venienti, sicut scriptum est in libro Genesis,
nunc est come, sed grandis, quod nos dicimus vicus. Nam ipse
vicus ecclesiam habet et martyria et monasteria plurima sanctorum
monachorum, ad quae singula videnda necesse nos fuit ibi
descendere iuxta consuetudinem, quam tenebamus. [8] Nam ipse
vicus nunc appellatur Hero, quae tamen Hero a terra Iesse
miliario iam sexto decimo est, nam in finibus Egypti est. Locus
autem ipse satis gratus est, nam et pars quedam fluminis Nili ibi
currit. [9] Ac sic ergo exeuntes de Hero pervenimus ad
civitatem, que appellatur Arabia, quae est civitas in terra
Iesse, unde scriptum est dixisse Pharaonem ad Ioseph: «{€In
meliori terra Egypti colloca patrem tuum et fratres, in terra
Iessen, in terra Arabiae€}».

8. [1] De Arabia autem civitate quattuor milia passus sunt
Ramessen. Nos autem, ut veniremus ad mansionem Arabiae, per media
Ramesse transivimus: quae Ramessen civitas nunc campus est, ita
ut nec unam habitationem habeat. Paret sane quoniam et ingens
fuit per girum et multas fabricas habuit; ruinae enim ipsius,
quemadmodum collapsae sunt, in hodie infinitae parent. [2] Nunc
autem ibi nichil aliud est nisi tantum unus lapis ingens Thebeus,
in quo sunt duae statuae exclusae ingentes, quas dicunt esse
sanctorum hominum, id est Moysi et Aaron: nam dicent eo quod
filii Israhel in honore ipsorum eas posuerint. [3] Et est ibi
preterea arbor sicomori, quae dicitur a patriarchis posita esse;
nam iam vetustissima est et ideo permodica est, licet tamen adhuc
fructus afferat. Nam cuicumque inquomoditas fuerit, vadent ibi
et tollent surculos, et prode illis est. [4] Hoc autem referente
sancto episcopo de Arabia cognovimus; nam ipse nobis dixit nomen
ipsius arboris, quemadmodum appellant eam grece, id est dendros
alethiae, quod nos dicimus arbor veritatis. Qui tamen sanctus
episcopus nobis Ramessen occurrere dignatus est; nam est iam
senior, vir vere satis religiosus ex monacho et affabilis
suscipiens peregrinos valde bene; nam et in scripturis Dei valde
eruditus est. [5] Ipse ergo cum se dignatus fuisset vexare et ibi
nobis occurrere, singula ibi ostendit seu retulit de illas
statuas, quas dixi, ut etiam et de illa arbore sicomori. Nam et
hoc nobis ipse sanctus episcopus retulit, eo quod Farao, quando
vidit quod filii Israhel dimiserant eum, tunc ille, priusquam
post illos occuparet, isset cum omni exercitu suo intra Ramesse
et incendisset eam omnem, quae infinita erat valde, et inde post
filios Israhel fuisset profectus.

9. [1] Nobis autem fortuitu hoc gratissimum evenit, ut ea die,
qua venimus ad mansionem Arabia, pridie beatissimo die epiphania
esset; nam eadem die vigiliae agende erant in ecclesia. Ac sic
ergo aliquo biduo ibi tenuit nos sanctus episcopus, sanctus et
vere homo Dei, notus michi iam satis de eo tempore, a quo ad
Thebaidam fueram. [2] Ipse autem sanctus episcopus ex monacho
est; nam a pisinno in monasterio nutritus est, et ideo aut tam
eruditus in Scripturis est aut tam emendatus in omni vita sua, ut
et superius dixi. [3] Nos autem inde iam remisimus milites, qui
nobis pro disciplina Romana auxilia prebuerant, quandiu per loca
suspecta ambulaveramus; iam autem, quoniam ager publicum erat per
Egyptum, quod transiebat per Arabiam civitatem, id est quod
mittit de Thebaida in Pelusio, et ideo iam non fuit necesse
vexare milites. [4] Proficiscentes ergo inde totum per terram
Gessen iter fecimus semper inter vineas, quae dant vinum, et
vineas, quae dant balsamum, et inter pomaria et agros cultissimos
et hortos primos iter habuimus totum super ripam fluminis Nili
inter fundos frequentissimos, quae fuerant quondam villae
filiorum Israhel. Et quid plura? Pulchriorem territorium puto me
nusquam vidisse quam est terra Iessen. [5] Ac sic ergo ab Arabia
civitate iter facientes per biduo totum per terram Gessen
pervenimus Tatnis, in ea civitate ubi natus est sanctus Moyses.
Haec est autem civitas Tathnis, quae fuit quondam metropolis
Pharaonis. [6] Et licet ea loca, ut superius dixi, iam nosse, id
est quando Alexandriam vel ad Thebaidem fueram, tamen quia ad
plenum discere volebam loca, quae ambulaverunt filii Israhel
proficiscentes ex Ramesse usque ad montem Dei sanctum Syna: ac
sic necesse fuit etiam denuo ad terram Gessen reverti et inde
Tathnis. Proficiscentes ergo de Tathnis, ambulans per iter iam
notum perveni Pelusio. [7] Et inde proficiscens denuo faciens
iter per singulas mansiones Egypti, per quas iter habueramus,
perveni ad fines Palaestinae. Et inde in nomine Christi Dei
nostri faciens denuo mansiones aliquod per Palestina regressa sum
in Helia, id est in Ierusolimam.

10. [1] Item transacto aliquanto tempore et iubente Deo fuit
denuo voluntas accedendi usque ad Arabiam, id est ad montem
Nabau, in eo loco, in quo iussit Deus ascendere Moysen dicens ad
eum: «{€Ascende in montem Arabot, montem Nabau, qui est in terra
Moab contra faciem Iericho, et vide terram Chanaan, quam ego do
filiis Israhel in possessionem, et morere in monte ipso, in quem
ascenderis€}». [2] Itaque ergo Deus noster Iesus, qui sperantes
in se non deseret, etiam et in hoc voluntati meae effectum
prestare dignatus est. [3] Proficiscens ergo Ierusolima faciens
iter cum sanctis, id est presbytero et diaconibus de Ierusolima
et fratribus aliquantis, id est monachis, pervenimus ergo usque
ad eum locum Iordanis ubi filii Israhel transierant, quando eos
sanctus Iesus filius Nave Iordanem traiecerat, sicut scriptum est
in libro Iesu Nave. Nam et locus ille ostensus est nobis quasi
modice altior, ubi filii Ruben et Gad et dimidia tribus Manasse
fecerant aram, in ea parte ripae, qua est Iericho. [4]
Transeuntes ergo fluvium pervenimus ad civitatem, qui appellatur
Libiada, quae est in eo campo, in quo tunc filii Israhel castra
fixerant. Nam et fundamenta de castris filiorum Israhel et
habitationibus ipsorum, ubi commorati sunt, in eo loco in hodie
parent. Campus enim ipse est infinitus subter montes Arabiae
super Iordanem. Nam hic est locus, de quo scriptum est: «{€Et
ploraverunt filii Israhel Moysen in Arabot Moab et Iordane contra
Iericho quadraginta diebus€}.» [5] Hic etiam locus est ubi post
recessum Moysi statim {€Iesus filius Nave repletus est spiritu
scientiae: imposuerat enim Moyses manus suas super eum€}, sicut
scriptum est. [6] Nam ipse est locus ubi scripsit Moyses librum
Deuteronomii. Hic etiam est locus ubi {€locutus est Moyses in
aures totius ecclesiae Israhel verba cantici usque in finem
huius€}, qui scriptus est in libro Deuteronomii. Hic est ipse
locus, ubi {€benedixit€} sanctus Moyses, {€homo Dei, filios
Israhel€} singulatim per ordinem ante obitum suum. [7] Nos ergo
cum venissemus in eodem campo, peraccessimus ad locum ipsum, et
facta est ibi oratio, lecta etiam pars quaedam Deuteronomii in eo
loco, nec non etiam et canticus ipsius sed et benedictiones,
quas dixerat super filios Israhel. Et iterato post lectione facta
est oratio, et gratias Deo agentes movimus inde. Id enim nobis
semper consuetudinis erat ut, ubicumque ad loca desiderata
accedere volebamus, primum ibi fieret oratio, deinde legeretur
lectio ipsa de codice, diceretur etiam psalmus unus pertinens ad
rem et iterato fieret ibi oratio. Hanc ergo consuetudinem iubente
Deo semper tenuimus, ubicumque ad loca desiderata potuimus
pervenire. [8] Ac sic ergo, ut ceptum opus perficeretur, cepimus
festinare, ut perveniremus ad montem Nabau. Euntibus nobis
commonuit presbyter loci ipsius, id est de Libiadae, quem ipsum
nobiscum rogantes moveramus de mansione, quia melius ipsa loca
noverat: dicit ergo nobis ipse presbyter: «Si vultis videre
aquam, quae fluit de petra, id est quam dedit Moyses filiis
Israhel sitientibus, potestis videre, si tamen volueritis laborem
vobis imponere, ut de via camsemus forsitan miliario sexto.» [9]
Quod cum dixisset, nos satis avidi optati sumus ire, et statim
divertentes a via secuti sumus presbyterum, qui nos ducebat. In
eo ergo loco ecclesia est pisinna subter montem, non Nabau, sed
alterum interiorem: sed nec ipse longe est de Nabau. Monachi
autem plurimi commanent ibi vere sancti et quos hic ascites
vocant.

11. [1] Hi ergo sancti monachi dignati sunt nos suscipere valde
humane: nam et ad salutationem suam permiserunt nos ingredi. Cum
autem ingressi fuissemus ad eos, facta oratione cum ipsis,
eulogias nobis dare dignati sunt, sicut habent consuetudinem
dandi his, quos humane suscipiunt. [2] Ibi ergo inter ecclesiam
et monasteria in medio fluit de petra aqua ingens, pulchra valde
et limpida, saporis optimi. Tunc interrogavimus nos etiam et
illos sanctos monachos, qui ibi manebant, quae esset haec aqua
talis et tanti saporis. Tunc illi dixerunt: «Haec est aqua, quam
dedit sanctus Moyses filiis Israhel in hac heremo.» [3] Facta est
ergo iuxta consuetudinem ibi oratio et lectio ipsa de libris
Moysi lecta, dictus etiam psalmus unus; et sic simul cum illis
sanctis clericis et monachis, qui nobiscum venerant, perexivimus
ad montem. Multi autem et ex ipsis monachis sanctis, qui ibi
commanebant iuxta aqua ipsa, qui tamen potuerunt imponere sibi
laborem, dignati sunt nobiscum ascendere montem Nabau. [4] Itaque
ergo proficiscentes de eodem loco pervenimus ad radicem montis
Nabau, qui erat valde excelsus, ita tamen ut pars eius maxima
sedendo in asellis possit subiri; modice autem erat acrius, quod
pedibus necesse erat subiri cum labore, sicut et factum est.

12. [1] Pervenimus ergo ad summitatem montis illius, ubi est nunc
ecclesia non grandis, in ipsa summitate montis Nabau. Intra quam
ecclesiam, in eo loco ubi pulpitus est, vidi locum modice quasi
altiorem, tantum hispatii habentem quantum memoriae solent
habere. [2] Tunc ergo interrogavi illos sanctos, quidnam esset
hoc; qui responderunt: «Hic positus est sanctus Moyses ab
angelis, quoniam, sicut scriptum est, «{€sepulturam illius nullus
hominum scit€}», quoniam certum est eum ab angelis fuisse
sepultum. Nam memoria illius, ubi positus sit, in hodie non
ostenditur; sicut enim nobis a maioribus, qui hic manserunt, ubi
ostensum est, ita et nos vobis monstramus: qui et ipsi tamen
maiores ita sibi traditum a maioribus suis esse dicebant». [3]
Itaque ergo mox facta est oratio, et omnia, quae in singulis
locis sanctis per ordinem consueveramus facere, etiam et hic
facta sunt: et sic cepimus egredere de ecclesia. Tunc autem qui
erant loci notores, id est presbyteri vel monachi sancti,
dixerunt nobis: «Si vultis videre loca, quae scripta sunt in
libris Moysi, accedite foras hostium ecclesiae et de summitate
ipsa, ea parte tamen ut possunt hinc parere, attendite et videte,
et dicimus vobis singula, quae sunt loca haec, quae parent.» [4]
Tunc nos gavisi satis statim egressi sumus foras. Nam de hostio
ipsius ecclesiae vidimus locum ubi intrat Iordanis in mare
Mortuum, qui locus subter nos, quemadmodum stabamus, parebat.
Vidimus etiam de contra non solum Libiadam, quae citra Iordanem
erat, sed et Iericho, que trans Iordanem: tantum eminebat
excelsus locus ubi stabamus, id est ante hostium ecclesiae. [5]
Maxima etiam pars Palaestinae, quae est terra repromissionis,
inde videbatur, nec non et omnis terra Iordanis, in quantum tamen
poterat oculis conspici. In sinistra autem parte vidimus terras
Sodomitum omnes nec non et Segor, quae tamen Segor sola de illis
quinque in hodie constat. [6] Nam et memoriale ibi est; de
ceteris autem illis civitatibus nichil aliud apparet nisi
subversio ruinarum, quemadmodum in cinerem converse sunt. Locus
etiam, ubi fuit titulus uxoris Loth, ostensus est nobis, qui
locus etiam in Scripturis legitur. [7] Sed michi credite, domine
venerabiles, quia columna ipsa iam non paret, locus autem ipse
tantum ostenditur: columna autem ipsa dicitur mari Mortuo fuisse
quooperta. Certe locum <cum> videremus, columnam nullam vidimus,
et ideo fallere vos super hanc rem non possum. Nam episcopus loci
ipsius, id est de Segor, dixit nobis quoniam iam aliquot anni
essent, a quo non pareret columna illa. Nam de Segor forsitan
sexto miliario ipse locus <est>, ubi stetit columna illa, quod
nunc totum cooperit aqua. [8] Item de dextra parte ecclesiae, a
foras tamen, accessimus, et ostense sunt nobis inde a contra duae
civitates, id est Esebon, quae fuit regis Seon regis Amorreorum,
quae nunc appellatur Exebon, et alia Og regis Basan, quae nunc
dicitur Safdra. Item de eodem loco ostensa est nobis a contra
Fogor, quae fuit civitas regni Edom. [9] Hae autem civitates
omnes, quas videbamus, in montibus erant positae, infra autem,
modice deorsum, planior locus nobis videbatur. Tunc dictum est
nobis quia in isdem diebus, qua sanctus Moyses vel filii Israhel
contra illas civitates pugnaverant, castra ibi fixa habuissent:
nam et signa ibi parebant castrorum. [10] Sane <de> illa parte
montis, quam dixi sinistra, quae erat super mare Mortuum,
ostensus est nobis mons precisus valde, qui dictus est ante agri
specula. Hic est mons, in quo posuit Balac filius Beor Balaam
divinum ad maledicendos filios Israhel et noluit Deus ita
permittere, sicut scriptum est. [11] Ac sic ergo visis omnibus,
quae desiderabamus, in nomine Dei revertentes per Iericho et iter
omne, quod iveramus, regressi sumus in Ierusolimam.

13. [1] Item post aliquantum tempus volui etiam ad regionem
Ausitidem accedere propter visendam memoriam sancti Iob gratia
orationis. Multos enim sanctos monachos videbam inde venientes in
Ierusolimam ad visenda loca sancta gratia orationis, qui singula
referentes de eisdem locis fecerunt magis desiderium imponendi
michi laboris, ut etiam usque ad illa loca accederem, si tamen
labor dici potest, ubi homo desiderium suum compleri videt. [2]
Itaque ergo profecta sum de Ierusolima cum sanctis, qui tamen
dignati sunt itineri meo comitatum prestare, et ipsi tamen gratia
orationis. Habens ergo iter ab Ierusolima usque ad Carneas eundo
per mansiones octo - Carneas autem dicitur nunc civitas Iob,
quae ante dicta est Dennaba {€in terra Ausitidi, in finibus
Idumeae et Arabiae€}. In quo itinere hiens vidi super ripam
fluminis Iordanis vallem pulchram satis et amenam, habundantem
vineis et arboribus, quoniam aquae multe ibi erant et optimae
satis. [3] Nam in ea valle vicus erat grandis, qui appellatur
nunc Sedima. In eo ergo vico, qui est in media planitie positus,
in medio loco est monticulus non satis grandis, sed factus sicut
solent esse tumbae, sed grandes: ibi ergo in summo ecclesia est
et deorsum per girum ipsius colliculi parent fundamenta grandia
antiqua; nunc autem in ipso vico turbae aliquantae commanent. [4]
Ego autem cum viderem locum tam gratum, requisivi, quisnam locus
esset ille tam amenus. Tunc dictum est michi: «Haec est civitas
regis Melchisedech, quae dicta est ante Salem, unde nunc,
corrupto sermone, Sedima appellatur ipse vicus. Nam in isto
colliculo, qui est medio vico positus, in summitatem ipsius
fabricam, quam vides, ecclesia est, quae ecclesia nunc appellatur
greco sermone opu Melchisedech. Nam hic est locus ubi
{€optulit€} Melchisedech hostias Deo puras, id est {€panes et
vinum€}, sicut scriptum est eum fecisse.»

14. [1] Statim ergo ut haec audivi, descendimus de animalibus, et
ecce occurrere dignatus est sanctus presbyter ipsius loci et
clerici; qui nos statim suscipientes duxerunt suso ad ecclesiam.
Vbi cum venissemus, statim iuxta consuetudinem primum facta est
oratio, deinde lectus est ipse locus de libro sancti Moysi,
dictus est etiam psalmus unus competens loco ipsi, et denuo facta
oratione descendimus. [2] Cum ergo descendissemus, ait nobis
ille sanctus presbyter iam senior et de Scripturis bene
instructus, id est qui ipsi loco preerat ex monacho, cui
presbytero et episcopi plurimi, quantum postmodum cognovimus,
vitae ipsius testimonium grande ferebant, nam hoc de ipso
dicebant, dignus qui presit in hoc loco ubi sanctus Melchisedech,
advenientem sanctum Abraam, hostias Deo puras primus optulit:
cum ergo descendissemus, ut superius dixi, de ecclesia deorsum,
ait nobis ipse sanctus presbyter: «Ecce ista fundamenta in giro
colliculo isto, quae videtis, hae sunt de palatio regis
Melchisedech. Nam inde adhuc sic si quis subito iuxta sibi vult
facere domum et fundamenta inde continget, aliquotiens et de
argento et heramento modica frustella ibi invenit. [3] Nam ecce
ista via, quam videtis transire inter fluvium Iordanem et vicum
istum, haec est qua via {€regressus est€} sanctus Abraam {€de
cede Quodollagomor€} regis gentium revertens in Sodomis, qua ei
occurrit sanctus {€Melchisedech rex Salem€}.»

15. [1] Tunc ergo, quia retinebam scriptum esse baptizasse
sanctum Iohannem {€in Enon iuxta Salim€}, requisivi de eo, quam
longe esset ipse locus. Tunc ait ille sanctus presbyter: «Ecce
hic est in ducentis passibus. Nam si vis, ecce modo pedibus duco
vos ibi. Nam haec aqua tam grandis et tam pura, quam videtis in
isto vico, de ipso fonte venit.» [2] Tunc ergo gratias ei agere
coepi et rogare, ut duceret nos ad locum, sicut et factum est.
Statim ergo cepimus ire cum eo pedibus totum per vallem
amenissimam, donec perveniremus usque ad hortum pomarium valde
amenum, ubi ostendit nobis in medio fontem aquae optime satis et
pure, qui a semel integrum fluvium dimittebat. Habebat autem ante
se ipse fons quasi lacum, ubi parebat fuisse operatum sanctum
Iohannem Baptistam. [3] Tunc dixit nobis ipse sanctus presbyter:
«In hodie hic hortus aliter non appellatur greco sermone nisi
cepos tu agiu Iohanni, id est quod vos dicitis latine hortus
sancti Iohannis.» Nam et multi fratres sancti monachi, de
diversis locis venientes, tendunt se ut laventur in eo loco. [4]
Denuo ergo et ad ipsum fontem, sicut et in singulis locis, facta
est oratio et lecta est ipsa lectio; dictus etiam psalmus
competens, et singula, quae consuetudinis nobis erant facere,
ubicumque ad loca sancta veniebamus, ita et ibi fecimus. [5]
Illud etiam presbyter sanctus dixit nobis, eo quod usque in
hodierna die semper cata pascha, quicumque essent baptizandi in
ipso vico, id est in ecclesia, quae appellatur opu Melchisedech,
omnes in ipso fonte baptizarentur, sic redirent mature ad
candelas cum clericis et monachis dicendo psalmos vel antiphonas
et sic a fonte usque ad ecclesiam sancti Melchisedech
deducerentur mature omnes, qui fuissent baptizati. [6] Nos ergo
accipientes de presbytero eulogias, id est de pomario sancti
Iohannis Baptistae, similiter et de sanctis monachis, qui ibi
monasteria habebant in ipso horto pomario, et gratias semper Deo
agentes, profecti sumus iter nostrum, quo ibamus.

16. [1] Ac sic ergo euntes aliquandiu per vallem Iordanis super
ripam fluminis ipsius, quia ibi nobis iter erat aliquandiu, ad
subito vidimus civitatem sancti prophetae Heliae, id est Thesbe,
unde ille habuit nomen Helias Thesbites. Inibi est ergo usque in
hodie spelunca, in qua sedit ipse sanctus, et ibi est memoria
sancti Gethae, cuius nomen in libris Iudicum legimus. [2] Ac sic
ergo et ibi gratias Deo agentes iuxta consuetudinem, perexivimus
iter nostrum. Item euntes in eo [in eo] itinere vidimus vallem de
sinistro nobis venientem amenissimam, quae vallis erat ingens,
mittens torrentem in Iordanem infinitum. Et ibi in ipsa valle
vidimus monasterium cuiusdam fratris nunc, id est monachi. [3]
Tunc ego, ut sum satis curiosa, requirere cepi, quae esset haec
vallis ubi sanctus monachus nunc monasterium sibi fecisset; non
enim putabam hoc sine causa esse. Tunc dixerunt nobis sancti, qui
nobiscum iter faciebant, id est loci notores: «Haec est vallis
Corra, ubi sedit sanctus Helias Thesbites temporibus Achab regis,
qua famis fuit, et iusso Dei corvus ei escam portabat, {€et de
eo torrentem aquam bibebat€}. Nam hic torrens, quem vides de ipsa
valle percurrentem in Iordanem, hic est Corra.» [4] Ac sic ergo
nichilominus Deo gratias agentes, qui nobis non merentibus
singula, quae desiderabamus, dignabatur ostendere, itaque ergo
ire cepimus iter nostrum sicut singulis diebus. Ac sic ergo
facientes iter singulis diebus, ad subito de latere sinistro,
unde e contra partes Fenicis videbamus, apparuit nobis mons
ingens et altus infinitum, qui tendebatur in longo <...>.

[4b] In loco illo ubi Iob sedebat in stirquilinio, modo locus
mundus est, per girum cancellis ferreis clusum, et candela vitrea
magna ibi lucet de sero ad serum. Fontem vero ubi testa saniam
radebat quater in anno colorem mutat, primum ut purulentum habeat
colorem, semel sanguineum, semel ut fellitum et semel ut limpida
sit.

[5] «qui sanctus monachus, vir ascitis, necesse habuit post tot
annos, quibus sedebat in heremum, movere se et descendere ad
civitatem Carneas, ut commoneret episcopum vel clericos temporis
ipsius, iuxta quod ei fuerat revelatum, ut foderent in eo loco,
qui ei fuerat ostensus, sicut et factum est. [6] Qui fodientes in
eo loco, qui ostensus fuerat, invenerunt speluncam, quam
sequentes fuerunt forsitan per passus centum, quo ad subito,
fudientibus illis, adparuit lapis: quem lapidem cum
perdiscoperuissent, invenerunt sculptum in coperculo ipsius Iob.
Cui Iob ad tunc in eo loco facta est ista ecclesia, quam videtis,
ita tamen ut lapis cum corpore non moveretur in alio loco, sed
ibi, ubi inventum fuerat, corpus positum esset, et ut corpus
subter altarium iaceret. Illa autem ecclesia, quam tribunus
nescio qui faciebat, sic stat inperfecta usque in hodie.» [7] Ac
sic ergo nos alia die mane rogavimus episcopum ut faceret
oblationem, sicut et facere dignatus est, et benedicens nos
episcopus profecti sumus. Communicantes ergo et ibi, gratias
agentes Deo semper, regressi sumus in Ierusolimam, iter facientes
per singulas mansiones, per quas ieramus [tres annos].

17. [1] Item in nomine Dei, transacto aliquanto tempore, cum iam
tres anni pleni essent, a quo in Ierusolimam venisse, visis etiam
omnibus locis sanctis, ad quos orationis gratia me tenderam, et
ideo iam revertendi ad patriam animus esset: volui, iubente Deo,
ut et ad Mesopotamiam Syriae accedere ad visendos sanctos
monachos, qui ibi plurimi et tam eximiae vitae esse dicebantur,
ut vix referri possit; nec non etiam et gratia orationis ad
martyrium sancti Thomae apostoli, ubi corpus illius integrum
positum est, id est apud Edessam, quem se illuc missurum,
posteaquam in caelis ascendisset, Deus noster Iesus testatus est
per epistolam, quam ad Aggarum regem per Ananiam cursorem misit,
que epistolam cum grandi reverentia apud Edessam civitatem, ubi
est ipsud martyrium, custoditur. [2] Nam michi credat volo
affectio vestra, quoniam nullus christianorum est, qui non se
tendat illuc gratia orationis, quicumque tamen usque ad loca
sancta, id est in Ierusolimis, accesserit; et hic locus de
Ierusolima vicesima et quinta mansione est. [3] Et quoniam de
Anthiocia propius est Mesopotamiam, fuit mihi iubente Deo
oportunum satis ut, quemadmodum revertebar Constantinopolim, quia
per Anthiociam iter erat, inde ad Mesopotamiam irem, sicut et
factum est Deo iubente.

18. [1] Itaque ergo in nomine Christi Dei nostri profecta sum de
Antiochia ad Mesopotamiam habens iter per mansiones seu civitates
aliquot provinciae Sirie Celen, quae est Anthiociae, et inde
ingressa fines provinciae Augustofratensis, perveni ad civitatem
Gerapolim, quae est metropolis ipsius provinciae, id est
Augustofratensis. Et quoniam haec civitas valde pulchra et
opulenta est atque abundans omnibus, necesse me fuit ibi facere
stativam, quoniam iam inde non longe erant fines Mesopotamiae.
[2] Itaque ergo proficiscens de Ierapolim in quintodecimo
miliario in nomine Dei perveni ad fluvium Eufraten, de quo satis
bene scriptum est esse {€flumen magnum Eufraten€} et ingens, et
quasi terribilis est; ita enim decurrit habens impetum, sicut
habet fluvius Rodanus, nisi quod adhuc maior est Eufrates. [3]
Itaque ergo quoniam necesse erat eum navibus transire, et navibus
non nisi maioribus, ac sic immorata sum ibi forsitan plus media
die; et inde in nomine Dei transito flumine Eufraten ingressa sum
fines Mesopotamiae Siriae.

19. [1] Ac sic denuo faciens iter per mansiones aliquot perveni
ad civitatem, cuius nomen in Scripturis positum legimus, id est
Batanis, quae civitas usque in hodie est. Nam et ecclesia cum
episcopo vere sancto et monacho et confessore habet, et martyria
aliquanta. Ipsa etiam civitas habundans multitudine hominum est;
nam et miles ibi sedet cum tribuno suo. [2] Vnde denuo
proficiscens, pervenimus in nomine Christi Dei nostri Edessam.
Vbi cum pervenissemus, statim perreximus ad ecclesiam et ad
martyrium sancti Thomae. Itaque ergo iuxta consuetudinem factis
orationibus et cetera, quae consuetudo erat fieri in locis
sanctis, nec non etiam et aliquanta ipsius sancti Thomae ibi
legimus. [3] Ecclesia autem, ibi que est, ingens et valde pulchra
et nova dispositione, ut vere digna est esse domus Dei; et
quoniam multa erant, quae ibi desiderabam videre, necesse me fuit
ibi stativa triduana facere. [4] Ac sic ergo vidi in eadem
civitatem martyria plurima nec non et sanctos monachos,
commanentes alios per martyria, alios longius de civitate in
secretioribus locis habentes monasteria. [5] Et quoniam sanctus
episcopus ipsius civitatis, vir vere religiosus et monachus et
confessor, suscipiens me libenter ait michi: «Quoniam video te,
filia, gratia religionis tam magnum laborem tibi imposuisse, ut
de extremis porro terris venires ad haec loca, itaque ergo, si
libenter habes, quaecumque loca sunt hic grata ad videndum
Christianis, ostendimus tibi»: tunc ergo gratias agens Deo primum
et sic ipsum rogavi plurimum, ut dignaretur facere quod dicebat.
[6] Itaque ergo duxit me primum ad palatium Aggari regis et ibi
ostendit michi archiotepam ipsius ingens, simillimam ut ipsi
dicebant, marmoream, tanti nitoris ac si de margarita esset; in
cuius Aggari vultu parebat de contra vere fuisse hunc virum satis
sapientem et honoratum. Tunc ait mihi sanctus episcopus: «Ecce
rex Aggarus, qui antequam videret Dominum, credidit ei, quia
esset vere filius Dei.» Nam erat et iuxta archiotipa similiter de
tali marmore facta, quam dixit filii ipsius esse Magni,
similiter et ipsa habens aliquid gratiae in vultu. [7] Item
perintravimus in interiori parte palatii; et ibi erant fontes
piscibus pleni, quale ego adhuc nunquam vidi, id est tantae
magnitudinis et vel tam perlustres aut tam boni saporis. Nam ipsa
civitas aliam aquam penitus non habet nunc nisi eam, quae de
palatio exit, quae est ac si fluvius ingens argenteus. [8] Et
tunc retulit michi de ipsa aqua sic sanctus episcopus dicens:
«Quodam tempore, posteaquam scripserat Aggarus rex ad Dominum et
Dominus rescripserat Aggaro per Ananiam cursorem, sicut scriptum
est in ipsa epistola: transacto ergo aliquanto tempore
superveniunt Persi et girant civitatem istam. [9] Sed statim
Aggarus epistolam Domini ferens ad portam cum omni exercitu suo
publice oravit. Et post dixit: «Domine Iesu, tu promiseras nobis,
ne aliquis hostium ingrederetur civitatem istam, et ecce nunc
Persae inpugnant nos». Quod cum dixisset tenens manibus levatis
epistolam ipsam apertam rex, ad subito tantae tenebrae factae
sunt, foras civitatem tamen ante oculos Persarum, cum iam prope
plicarent civitati, ita ut usque tertium miliarium de civitate
essent: sed ita mox tenebris turbati sunt, ut vix castra ponerent
et pergirarent in miliario tertio totam civitatem. [10] Ita
autem turbati sunt Persae, ut nunquam viderent postea qua parte
in civitate ingrederentur, sed custodirent civitatem per giro
clusam hostibus, in miliario tamen tertio, quam tamen
custodierunt mensibus aliquod. [11] Postmodum autem, cum viderent
se nullo modo posse ingredi in civitatem, voluerunt siti eos
occidere, qui in civitate erant. Nam monticulum istum, quem
vides, filia, super civitate hac, in illo tempore ipse huic
civitati aquam ministrabat. Tunc videntes hoc Persae averterunt
ipsam aquam a civitate et fecerunt ei decursum contra ipso loco,
ubi ipsi castra posita habebant. [12] In ea ergo die et in ea
hora, qua averterant Persae aquam, statim hii fontes, quos vides
in eo loco, iusso Dei a semel eruperunt: ex ea die hi fontes
usque in hodie permanent hic gratia Dei. Illa autem aqua, quam
Persae averterant, ita siccata est in ea hora, ut nec ipsi
haberent vel una die quod biberent, qui obsedebant civitatem,
sicut tamen et usque in hodie apparet; nam postea nunquam nec
qualiscumque humor ibi apparuit usque in hodie. [13] Ac sic
iubente Deo, qui hoc promiserat futurum, necesse fuit eos statim
reverti ad sua, id est in Persida. Nam et postmodum
quotienscumque voluerunt venire et expugnare hanc civitatem
hostes, haec epistola prolata est et lecta est in porta, et
statim nutu Dei expulsi sunt omnes hostes. [14] Illud etiam
retulit sanctus episcopus eo quod hii fontes ubi eruperunt, ante
sic fuerit campus intra civitatem subiacens palatio Aggari. Quod
palatium Aggari quasi in editiori loco positum erat, sicut et
nunc paret, ut vides. Nam consuetudo talis erat in illo tempore,
ut palatia, quotiensque fabricabantur, semper in editioribus
locis fierent. [15] Sed postmodum quam hii fontes in eo loco
eruperunt, tunc ipse Aggarus filio suo Magno, id est isti, cuius
archiotipa vides iuxta patre posita, hoc palatium fecit in eo
loco, ita tamen, ut hii fontes intra palatium includerentur».
[16] Postea ergo quam haec omnia retulit sanctus episcopus, ait
ad me: «Eamus nunc ad portam, per quam ingressus est Ananias
cursor cum illa epistola, quam dixeram.» Cum ergo venissemus ad
portam ipsam, stans episcopus fecit orationem et legit nobis ibi
ipsas epistolas et denuo benedicens nos facta est iterato oratio.
[17] Illud etiam retulit nobis sanctus ipse dicens eo quod ex ea
die, qua Ananias cursor per ipsam portam ingressus est cum
epistolam Domini, usque in presentem diem custodiatur, ne quis
immundus, ne quis lugubris per ipsam portam transeat, sed nec
corpus alicuius mortui eiciatur per ipsam portam. [18] Ostendit
etiam nobis sanctus episcopus memoriam Aggari vel totius familiae
ipsius valde pulchra, sed facta more antiquo. Duxit etiam nos et
ad illum palatium superiorem, quod habuerat primitus rex
Aggarus, et si qua preterea loca erant, monstravit nobis. [19]
Illud etiam satis mihi grato fuit, ut epistolas ipsas sive Aggari
ad Dominum sive Domini ad Aggarum, quas nobis ibi legerat
sanctus episcopus, acciperem michi ab ipso sancto. Et licet in
patria exemplaria ipsarum haberem, tamen gratius michi visum est,
ut et ibi eas de ipso acciperem, ne quid forsitan minus ad nos
in patria pervenisset; nam vere amplius est, quod hic accepi.
Vnde si Deus noster Iesus iusserit et venero in patria, legitis
vos, dominae animae meae.

20. [1] Ac sic ergo facto ibi triduano necesse me fuit adhuc in
ante accedere usque ad Charris, quia modo sic dicitur. Nam in
Scripturis sanctis dicta est Charra, ubi moratus est sanctus
Abraam, sicut scriptum est in Genesi, dicente Domino ad Abraam:
{€Exi de terra tua et de domo patris tui et vade in Charram€}, et
reliqua. [2] <Ibi> ergo cum venissem, id est in Charra, ibi
statim fui ad ecclesiam, quae est intra civitate ipsa. Vidi etiam
mox episcopum loci ipsius vere sanctum et hominem Dei, et ipsum
et monachum et confessorem, qui mox nobis omnia loca ibi
ostendere dignatus est, quae desiderabamus. [3] Nam duxit nos
statim ad ecclesiam, quae est foras civitatem, in eo loco ubi
fuit domus sancti Abrahae, id est in ipsis fundamentis et de ipso
lapide, ut tamen dicebat sanctus episcopus. Cum ergo venissemus
in ipsa ecclesia, facta est oratio et lectus ipse locus de
Genesi, dictus etiam unus psalmus, et iterata oratione et sic
benedicens nos episcopus, egressi sumus foras.

[4] Item dignatus est nos ducere ad puteum illum, unde portabat
aquam sancta Rebecca. Et ait nobis sanctus episcopus: «Ecce
puteus unde potavit sancta Rebecca camelos pueri sancti Abrahae,
id est Eleazari», et singula ita nobis dignabatur ostendere. [5]
Nam ecclesia, quam dixi foras civitatem, dominae sorores
venerabiles, ubi fuit primitus domus Abrahae, nunc et martyrium
ibi positum est, id est sancti cuiusdam monachi nomine Helpidi.
Hoc autem nobis satis gratum evenit, ut pridie martyrium die ibi
veniremus, id est sancti ipsius Helpidii, nono k. Maias, ad quam
diem necesse fuit undique et de omnibus Mesopotamiae finibus
omnes monachos in Charra descendere, etiam et illos maiores, qui
in solitudine sedebant, quos ascites vocant, per diem ipsum, qui
ibi satis granditer attenditur, et propter memoriam sancti
Abrahae, quia domus ipsius fuit ubi nunc ecclesia est, in qua
positum est corpus ipsius sancti martyris. [6] Itaque ergo hoc
nobis ultra spem grate satis evenit, ut sanctos et vere homines
Dei monachos Mesopotamenos ibi videremus, etiam et eos, quorum
fama vel vita longe audiebatur, quos tamen non estimabam me
penitus posse videre, non quia inpossibile esset Deo etiam et hoc
prestare michi, qui omnia prestare dignabatur, sed quia audieram
eos, eo quod extra diem Paschae et extra diem hanc non eos
descendere de locis suis, quoniam tales sunt ut et virtutes
faciant multas, et quoniam nesciebam, quo mense esset dies hic
martyrii, quem dixi. Itaque Deo iubente sic evenit, ut ad diem,
quem nec sperabam, ibi venirem. [7] Fecimus ergo et ibi biduum
propter diem martyrii et propter visionem sanctorum illorum, qui
dignati sunt ad salutandum libenti satis animo me suscipere et
alloqui, in quo ego non merebar. Nam et ipsi statim post martyrii
diem nec visi sunt ibi, sed mox de nocte petierunt heremum et
unusquisque eorum monasteria sua, qui ubi habebat. [8] In ipsa
autem civitatem extra paucos clericos et sanctos monachos, si qui
tamen in civitate commorantur, penitus nullum Christianum
inveni, sed totum gentes sunt. Nam sicut nos cum grandi
reverentia attendimus locum illum ubi primitus domus sancti
Abrahae fuit, pro memoria illius, ita et illae gentes forte ad
mille passus de civitate cum grandi reverentia adtendunt locum,
ubi sunt memoriae Naor et Bathuhelis. [9] Et quoniam episcopus
illius civitatis valde instructus est de Scripturis, requisivi ab
eo dicens: «Rogo te, domine, ut dicas michi, quod desidero
audire. » Et ille ait: «Dic, filia, quod vis, et dicam tibi, si
scio.» Tunc ego dixi: «Sanctum Abraam cum patre Thara et Sarra
uxore et Loth fratris filio scio per Scripturas in eo loco
venisse; Naor autem vel Bathuhelem non legi quando in isto loco
transierint, nisi quod hoc solum scio, quia postmodum puer
Abraae, ut peteret Rebeccam filiam Bathuhelis filii Nahor filio
domini sui Abraae, id est Ysaac, in Charra venerit.» [10] Tunc
ait michi sanctus episcopus: «Vere, filia, scriptum est, sicut
dicis, in Genesi sanctum Abraam hic transisse cum suis; Nachor
autem cum suis vel Bathuhelem non dicit Scriptura canonis, quo
tempore transierint. Sed manifeste postmodum hic transierunt et
ipsi; denique et memoriae illorum hic sunt forte ad mille passus
de civitate. Nam vere Scriptura hoc testatur, quoniam ad
accipiendam sanctam Rebeccam huc venerit puer sancti Abraae, et
denuo sanctus Iacob hic venerit, quando accepit filias Laban
Syri.» [11] Tunc ego requisivi ubi esset puteus ille ubi sanctus
Iacob potasset pecora, quae pascebat Rachel filia Laban Siri. Et
ait mihi episcopus: «In sexto miliario est hinc locus ipse iuxta
vicum, qui fuit tunc villa Laban Siri, sed cum volueris ire, imus
tecum et ostendimus tibi, nam et multi monachi ibi sunt valde
sancti et ascites et sancta ecclesia est ibi.» [12] Illud etiam
requisivi a sancto episcopo, ubinam esset locus ille Chaldeorum
ubi habitaverant primo Thara cum suis. Tunc ait mihi ipse sanctus
episcopus: «Locus ille, filia, quem requiris, decima mansione
est hinc intus in Persida. Nam hinc usque ad Nisibin mansiones
sunt quinque, et inde usque ad Hur, quae fuit civitas Chaldeorum,
aliae mansiones sunt quinque; sed modo ibi accessus Romanorum
non est, totum enim illud Persae tenent. Haec autem pars
specialiter orientalis appellatur, quae est in confinium
Romanorum et Persarum vel Chaldeorum.» [13] Et cetera plura
referre dignatus est, sicut et ceteri sancti episcopi vel sancti
monachi facere dignabantur, omnia tamen de Scripturis Dei vel
sanctis viris gesta, id est monachis, sive qui iam recesserant,
quae mirabilia fecerint, sive etiam qui adhuc in corpore sunt,
quae cotidie faciant, hi tamen qui sunt ascites. Nam nolo estimet
affectio vestra monachorum aliquando [aliquando] alias fabulas
esse nisi aut de Scripturis Dei aut gesta monachorum maiorum.

21. [1] Post biduo autem, quam ibi feceram, duxit nos episcopus
ad puteum illum ubi adaquaverat sanctus Iacob pecora sanctae
Rachel, qui puteus sexto miliario est a Charris. In cuius putei
honorem fabricata est ibi iuxta sancta ecclesia ingens valde et
pulchra. Ad quem puteum cum venissemus, facta est ab episcopo
oratio, lectus etiam locus ipse de Genesi, dictus etiam unus
psalmus competens loco, atque iterata oratione benedixit nos
episcopus. [2] Vidimus etiam locum iuxta puteum iacente lapidem
illum infinitum nimis, quem moverat sanctus Iacob a puteo, qui
usque hodie ostenditur. [3] Ibi autem circa puteo nulli alii
commanent nisi clerici de ipsa ecclesia, quae ibi est, et monachi
habentes iuxta monasteria sua, quorum vitam sanctus episcopus
nobis retulit, sed vere inauditam. Ac sic ergo facta oratione in
aecclesia accessi cum episcopo ad sanctos monachos per monasteria
ipsorum, et Deo gratias agens et ipsis, qui dignati sunt me per
monasteria sua, ubicumque ingressa sum, libenti animo suscipere
et alloqui illis sermonibus, quos dignum erat de ore illorum
procedere. Nam et eulogias dignati sunt dare michi et omnibus,
qui mecum erant, sicut est consuetudo monachis dare, his tamen
quos libenti animo suscipiunt in monasteriis suis. [4] Et quoniam
ipse locus in campo grandi est, de contra ostensus est michi a
sancto episcopo vicus ingens satis, forte ad quingentos passos de
puteo, per quem vicum iter habuimus. Hic autem vicus, quantum
episcopus dicebat, fuit quondam villa Laban Siri, qui vicus
appellatur Fadana. Nam ostensa est michi in ipso vico memoria
Laban Siri, soceri Iacob, ostensus est etiam michi locus, unde
furata est Rachel idola patris sui. [5] Ac sic ergo in nomine Dei
pervisis omnibus, faciens vale sancto episcopo et sanctis
monachis, qui nos usque ad illum locum deducere dignati fuerant,
regressi sumus per iter vel mansiones, quas veneramus de
Anthiocia.

22. [1] Anthiocia autem cum fuissem regressa, feci postmodum
septimana, quousque ea, quae necessaria erant itineri,
pararentur. Et sic proficiscens de Anthiocia faciens iter per
mansiones aliquot perveni ad provinciam, quae Cilicia appellatur,
quae habet civitatem metropolim Tharso, ubi quidem Tharso et
eundo Ierusolimam iam fueram. [2] Sed quoniam de Tharso tertia
mansione, id est in Hisauria, est martyrium sanctae Theclae,
gratum fuit satis ut etiam illuc accedere, praesertim cum tam in
proximo esset.

23. [1] Nam proficiscens de Tharso perveni ad quandam civitatem
supra mare adhuc Ciliciae, quae appellatur Ponpeiopolim. Et inde
iam ingressa fines Hisauriae mansi in civitate, quae appellatur
Corico, ac tertia die perveni ad civitatem, quae appellatur
Seleucia Hisauriae. Vbi cum pervenissem, fui ad episcopum vere
sanctum ex monacho, vidi etiam ibi ecclesiam valde pulchram in
eadem civitate. [2] Et quoniam inde ad sanctam Teclam, qui locus
est ultra civitatem in colle sed plano, habebat de civitate
forsitan mille quingentos passus, malui ergo perexire illuc, ut
stativa, quam factura eram, ibi facerem. Ibi autem ad sanctam
ecclesiam nichil aliud est nisi monasteria sine numero virorum ac
mulierum. [3] Nam inveni ibi aliquam amicissimam michi, et cui
omnes in oriente testimonium ferebant vitae ipsius, sancta
diaconissa nomine Marthana, quam ego aput Ierusolimam noveram,
ubi illa gratia orationis ascenderat; haec autem monasteria
aputactitum seu virginum regebat. Quae me cum vidisset, quod
gaudium illius vel meum esse potuerit, nunquid vel scribere
possum? [4] Sed ut redeam ad rem, monasteria ergo plurima sunt
ibi per ipsum collem et in medio murus ingens, qui includet
ecclesiam, in qua est martyrium, quod martyrium satis pulchrum
est. Propterea autem murus missus est ad custodiendam ecclesiam
propter Hisauros, quia satis mali sunt et frequenter
latrunculantur, ne forte conentur aliquid facere circa
monasterium, quod ibi est deputatum. [5] Ibi ergo cum venissem in
nomine Dei, facta oratione ad martyrium nec non etiam et lecto
omni actu sanctae Teclae, gratias Christo Deo nostro egi
infinitas, qui mihi dignatus est indignae et non merenti in
omnibus desideria complere. [6] Ac sic ergo facto ibi biduo,
visis etiam sanctis monachis vel aputactites, tam viris quam
feminis, qui ibi erant, et facta oratione et communione, reversa
sum Tharso ad iter meum; ubi facta stativa triduana in nomine Dei
profecta sum inde iter meum. Ac sic perveniens eadem die ad
mansionem, quae appellatur Mansocrenas, quae est sub monte Tauro,
ibi mansi. [7] Et inde alia die subiens montem Taurum et faciens
iter iam notum per singulas provincias, quas eundo transiveram,
id est Cappadociam, Galatiam et Bithiniam, perveni Calcedona, ubi
propter famosissimum martyrium sanctae Eufimiae ab olim michi
notum iam, quod ibi est, mansi loco. [8] Ac sic ergo alia die
transiens mare perveni Constantinopolim, agens Christo Deo nostro
gratias, quod michi indignae et non merenti prestare dignatus
est tantam gratiam, id est ut non solum voluntatem eundi, sed et
facultatem perambulandi quae desiderabam dignatus fuerat prestare
et revertendi denuo Constantinopolim. [9] Vbi cum venissem, per
singulas ecclesias vel apostolos nec non et per singula martyria,
quae ibi plurima sunt, non cessabam Deo nostro Iesu gratias
agere, qui ita super me misericordiam suam prestare dignatus
fuerat. [10] De quo loco, domnae, lumen meum, cum haec ad vestram
affectionem darem, iam propositi erat in nomine Christi Dei
nostri ad Asiam accedendi, id est Efesum, propter martyrium
sancti et beati apostoli Iohannis gratia orationis. Si autem et
post hoc in corpore fuero, si qua preterea loca cognoscere
potuero, aut ipsa presens, si Deus fuerit prestare dignatus,
vestrae affectioni referam aut certe, si aliud animo sederit,
scriptis nuntiabo. Vos tantum, dominae, lumen meum, memores mei
esse dignamini, {€sive in corpore, sive€} iam {€extra corpus€}
fuero.

24. [1] Vt autem sciret affectio vestra, quae operatio singulis
diebus cotidie in locis sanctis habeatur, certas vos facere
debui, sciens quia libenter haberetis haec cognoscere. Nam
singulis diebus ante pullorum cantum aperiuntur omnia hostia
Anastasis et descendent omnes monazontes et parthene, ut hic
dicunt, et non solum hii, sed et laici preter, viri aut mulieres,
qui tamen volunt maturius vigilare. Et ex ea hora usque in luce
dicuntur ymni et psalmi responduntur, similiter et antiphonae: et
cata singulos ymnos fit oratio. Nam presbyteri bini vel terni,
similiter et diacones, singulis diebus vices habent simul cum
monazontes, qui cata singulos ymnos vel antiphonas orationes
dicunt. [2] Iam autem ubi ceperit lucescere, tunc incipiunt
matutinos ymnos dicere. Ecce et supervenit episcopus cum clero et
statim ingreditur intro spelunca et de intro cancellos primum
dicet orationem pro omnibus; commemorat etiam ipse nomina, quorum
vult, sic benedicet cathecuminos. Item dicet orationem et
benedicet fideles. Et post hoc exeunte episcopo de intro
cancellos omnes ad manum ei accedunt, et ille eos uno et uno
benedicet exiens iam, ac sic fit missa iam luce. [3] Item hora
sexta denuo descendent omnes similiter ad Anastasim et dicuntur
psalmi et antiphonae, donec commonetur episcopus; similiter
descendet et non sedet, sed statim intrat intra cancellos intra
Anastasim, id est intra speluncam, ubi et mature, et inde
similiter primum facit orationem, sic benedicet fideles, et sic
exiens de <intro> cancellos similiter ei ad manum acceditur. Ita
ergo et hora nona fit sicuti et ad sexta. [4] Hora autem decima,
quod appellant hic licinicon, nam nos dicimus lucernare,
similiter se omnis multitudo colliget ad Anastasim, incenduntur
omnes candelae et cerei et fit lumen infinitum. Lumen autem de
foris non affertur, sed de spelunca interiori eicitur, ubi noctu
ac die semper lucerna lucet, id est de intro cancellos. Dicuntur
etiam psalmi lucernares, sed et antiphonae diutius. Ecce et
commonetur episcopus et descendet et sedet susum, nec non etiam
et presbyteri sedent locis suis, dicuntur ymni vel antiphonae.
[5] Et at ubi perdicti fuerint iuxta consuetudinem, lebat se
episcopus et stat ante cancellum, id est ante speluncam, et unus
ex diaconibus facit commemorationem singulorum, sicut solet esse
consuetudo. Et diacono dicente singulorum nomina semper pisinni
plurimi stant respondentes semper: kyrie eleyson, quod dicimus
nos: miserere Domine, quorum voces infinitae sunt. [6] Et at ubi
diaconus perdixerit omnia, quae dicere habet, dicet orationem
primum episcopus et orat pro omnibus; et sic orant omnes, tam
fideles quam et cathecumini simul. Item mittet vocem diaconus, ut
unusquisque, quomodo stat, cathecuminus, inclinet caput; et sic
dicet episcopus stans benedictionem super cathecuminos. Item fit
oratio et denuo mittet diaconus vocem et commonet, ut unusquisque
stans fidelium inclinent capita sua; item benedicet fideles
episcopus et sic fit missa Anastasi. Et incipient episcopo ad
manum accedere singuli. [7] Et postmodum de Anastasim usque ad
Crucem <cum> ymnis ducitur episcopus, simul et omnis populus
vadet. Vbi cum perventum fuerit, primum facit orationem, item
benedicet cathecuminos; item fit alia oratio, item benedicit
fideles. Et post hoc denuo tam episcopus quam omnis turba vadent
denuo post Crucem et ibi denuo similiter fit sicuti et ante
Crucem. Et similiter ad manum episcopo acceditur sicut ad
Anastasim, ita et ante Crucem, ita et post Crucem. Candelae autem
vitreae ingentes ubique plurimae pendent et cereofala plurima
sunt tam ante Anastasim quam etiam ante Crucem, sed et post
Crucem. Finiuntur ergo haec omnia cum crebris. Haec operatio
cotidie per dies sex ita habetur ad Crucem et ad Anastasim. [8]
Septima autem die, id est dominica die, ante pullorum cantum
colliget se omnis multitudo, quecumque esse potest in eo loco, ac
si per pascha, in basilica, quae est loco iuxta Anastasim, foras
tamen, ubi luminaria pro hoc ipsud pendent. Dum enim verentur,
ne ad pullorum cantum non occurrant, antecessus veniunt et ibi
sedent. Et dicuntur ymni nec non et antiphonae, et fiunt
orationes cata singulos ymnos vel antiphonas. Nam et presbyteri
et diacones semper parati sunt in eo loco ad vigilias propter
multitudinem, quae se colliget. Consuetudo enim talis est, ut
ante pullorum cantum loca sancta non aperiantur. [9] Mox autem
primus pullus cantaverit, statim descendet episcopus et intrat
intro speluncam ad Anastasim. Aperiuntur hostia omnia et intrat
omnis multitudo ad Anastasim, ubi iam luminaria infinita lucent,
et quemadmodum ingressus fuerit populus, dicet psalmum quicumque
de presbyteris et respondent omnes; post hoc fit oratio. Item
dicit psalmum quicumque de diaconibus, similiter fit oratio,
dicitur et tertius psalmus a quocumque clerico, fit et tertio
oratio et commemoratio omnium. [10] Dictis ergo his tribus
psalmis et factis orationibus tribus ecce etiam thiamataria
inferuntur intro spelunca Anastasis, ut tota basilica Anastasis
repleatur odoribus. Et tunc ubi stat episcopus intro cancellos,
prendet evangelium et accedet ad hostium et leget resurrectionem
Domini episcopus ipse. Quod cum ceperit legi, tantus rugitus et
mugitus fit omnium hominum et tantae lacrimae, ut quamvis
durissimus possit moveri in lacrimis, Dominum pro nobis tanta
sustinuisse. [11] Lecto ergo evangelio exit episcopus et ducitur
cum ymnis ad Crucem, et omnis populus cum illo. Ibi denuo dicitur
unus psalmus et fit oratio. Item benedicit fideles et fit missa.
Et exeunte episcopo omnes ad manum accedunt. [12] Mox autem
recipit se episcopus in domum suam, et iam ex illa hora
revertuntur omnes monazontes ad Anastasim et psalmi dicuntur et
antiphonae usque ad lucem et cata singulos psalmos vel antiphonas
fit oratio: vicibus enim quotidie presbyteri et diacones
vigilant ad Anastasim cum populo. De laicis etiam, viris aut
mulieribus, si qui volunt, usque ad lucem loco sunt, si qui
nolunt, revertuntur in domos suas et reponent se dormito.

25. [1] Cum luce autem, quia dominica dies est, et proceditur in
ecclesia maiore, quam fecit Constantinus, quae ecclesia in
Golgotha est post Crucem, et fiunt omnia secundum consuetudinem,
qua et ubique fit die dominica. Sane quia hic consuetudo sic est,
ut de omnibus presbyteris, qui sedent, quanti volunt, predicent,
et post illos omnes episcopus predicat, quae predicationes
propterea semper dominicis diebus fiunt, ut semper erudiatur
populus in Scripturis et in Dei dilectione: quae praedicationes
dum dicuntur, grandis mora fit, ut fiat missa ecclesiae, et ideo
ante quartam horam aut forte quintam missa <non> fit. [2] At ubi
autem missa facta fuerit ecclesiae iuxta consuetudinem, qua et
ubique fit, tunc de ecclesia monazontes cum ymnis ducunt
episcopum usque ad Anastasim. Cum autem coeperit episcopus venire
cum ymnis, aperiuntur omnia hostia de basilica Anastasis, intrat
omnis populus, fidelis tamen, nam cathecumini non. [3] Et at ubi
intraverit populus, intrat episcopus et statim ingreditur intra
cancellos martyrii speluncae. Primum aguntur gratiae Deo, et sic
fit orationem pro omnibus; postmodum mittet vocem diaconus, ut
inclinent capita sua omnes, quomodo stant, et sic benedicet eos
episcopus stans intra cancellos interiores et postmodum
egreditur. [4] Egredienti autem episcopo omnes ad manum accedent.
Ac sic est, ut prope usque ad quintam aut sextam horam
protraitur missa.

Item et ad lucernare similiter fit iuxta consuetudinem
cotidianam. Haec ergo consuetudo singulis diebus ita per totum
annum custoditur, exceptis diebus sollemnibus, quibus et ipsis
quemadmodum fiat infra annotavimus.

[5] Hoc autem inter omnia satis precipuum est, quod faciunt ut
psalmi vel antiphonae apti semper dicantur: tam qui nocte
dicuntur, tam qui contra mature, tam etiam qui per diem vel sexta
aut nona vel ad lucernare semper ita apti et ita rationabiles,
ut ad ipsam rem pertineant, quae agitur. [6] Et cum toto anno
semper dominica die in ecclesia maiore procedatur, id est quae in
Golgotha est, id est post Crucem, quam fecit Constantinus, una
tantum die dominica, id est quinquagesimarum per pentecosten, in
Syon proceditur, sicut infra annotatum invenietis, sic tamen in
Syon ut, antequam sit hora tertia, illuc eatur, fiat primum missa
in ecclesiam maiorem <...>

«{€Benedictus, qui venit in nomine Domini€}» et cetera, quae
secuntur. Et quoniam pro monazontes, qui pedibus vadent, necesse
est lenius iri, ac sic pervenitur in Ierusolima ea hora, qua
incipit homo hominem posse cognoscere, id est prope luce, ante
tamen quam lux fiat. [7] Vbi cum perventum fuerit, statim sic in
Anastase ingreditur episcopus et omnes cum eo, ubi luminaria iam
supra modo lucent. Dicitur ergo ibi unus psalmus, fit oratio,
benedicuntur ab episcopo primum cathecumini, item fideles.
Recipit se episcopus et vadent se unusquisque ad ospitium suum ut
se resumant. Monazontes autem usque ad lucem ibi sunt et ymnos
dicunt.

[8] At ubi autem resumpserit se populus, hora incipiente secunda
colligent se omnes in ecclesia maiore, quae est in Golgotha. Qui
autem ornatus sit illa die ecclesiae vel Anastasis aut Crucis aut
in Bethleem, superfluum fuit scribi. Vbi extra aurum et gemmas
aut sirico nichil aliud vides; nam et si vela vides, auroclava
oleserica sunt, si cortinas vides, similiter auroclave olesericae
sunt. Ministerium autem omne genus aureum gemmatum profertur
illa die. Numerus autem vel ponderatio de ceriofalis vel
cicindelis aut lucernis vel diverso ministerio nunquid vel
extimari aut scribi potest? [9] Nam quid dicam de ornatu fabricae
ipsius, quam Constantinus sub presentia matris suae, in quantum
vires regni sui habuit, honoravit auro, musivo et marmore
pretioso, tam ecclesiam maiorem quam Anastasim vel ad Crucem vel
cetera loca sancta in Ierusolima? [10] Sed ut redeamus ad rem,
fit ergo prima die missa in ecclesia maiore, quae est in
Golgotha. Et quoniam dum predicant, vel legent singulas lectiones
vel dicunt ymnos, omnia tamen apta ipsi diei, et inde postmodum
cum missa ecclesiae facta fuerit, hitur cum ymnis ad Anastasim
iuxta consuetudinem: ac sic fit missa forsitan sexta hora. [11]
Ipsa autem die similiter et ad lucernare iuxta consuetudinem
cotidianam fit.

Alia denuo die similiter in ipsa ecclesia proceditur in Golgotha,
hoc idem et tertia die. Per triduo ergo haec omnis laetitia in
ecclesia, quam fecit Constantinus, celebratur usque ad sextam.
Quarta die in Eleona, id est in ecclesia, quae est in monte
Oliveti, pulchra satis, similiter omnia ita ornantur et ita
celebrantur ibi, quinta die in Lazariu, quod est ab Ierusolima
forsitan ad mille quingentos passus, sexta die in Syon, septima
die in Anastase, octava die ad Crucem. Ac sic ergo per octo dies
haec omnis laetitia et is hornatus celebratur in omnibus locis
sanctis, quos superius nominavi.

[12] In Bethleem autem per totos octo dies cotidie is ornatus est
ipsa laetitia celebratur a presbyteris et ab omni clero ipsius
loci et a monazontes, qui in ipso loco deputati sunt. Nam et illa
hora, qua omnes nocte in Ierusolima revertuntur cum episcopo,
tunc loci ipsius monachi, quicumque sunt, usque ad lucem in
ecclesia in Bethleem pervigilant ymnos seu antiphonas dicentes,
quia episcopum necesse est hos dies semper in Ierusolima tenere.
Pro sollemnitate autem et laetitia ipsius diei infinite turbae se
undique colligent in Ierusolima, non solum monazontes, sed et
laici, uiri aut mulieres.

26. Sane quadragesimae de epiphania valde cum summo honore hic
celebrantur. Nam eadem die processio est in Anastase, et omnes
procedunt et ordine suo aguntur omnia cum summa laetitia ac si
per pascha. Praedicant etiam omnes presbyteri et sic episcopus,
semper de eo loco tractantes euangelii ubi quadragesima die
tulerunt Dominum in templo Ioseph et Maria et viderunt eum Symeon
vel {€Anna prophetissa filia Fanuhel€}, et de verbis eorum, quae
dixerunt viso Domino, vel de oblatione ipsa, qua optulerunt
parentes. Et postmodum celebratis omnibus per ordinem, quae
consuetudinis sunt, aguntur sacramenta et sic fit missa.

27. [1]Item dies paschales cum venerint, celebrantur sic. Nam
sicut apud nos quadragesimae ante pascha adtenduntur, ita hic
octo septimanas attenduntur ante pascha. Propterea autem octo
septimanae attenduntur, quia dominicis diebus et sabbato non
ieiunantur excepta una die sabbati, qua vigiliae paschales sunt
et necesse est ieiunari; extra ipsum ergo diem penitus nunquam
hic toto anno sabbato ieiunatur. Ac sic ergo de octo septimanis
deductis octo diebus dominicis et septem sabbatis, quia necesse
est una sabbati ieiunari, ut superius dixi, remanent dies
quadraginta et unum qui ieiunantur, quod hic appellant eortae, id
est quadragesimas.

[2] Singuli autem dies singularum ebdomadarum aguntur sic, id est
ut die dominica de pullo primo legat episcopus intra Anastase
locum resurrectionis Domini de evangelio, sicut et toto anno
dominicis diebus fit, et similiter usque ad lucem aguntur ad
Anastasem et ad Crucem, quae et toto anno dominicis diebus fiunt.
[3] Postmodum mane sicut et semper dominica die proceditur, et
aguntur quae dominicis diebus consuetudo est agi, in ecclesia
maiore, quae appellatur Martyrio, quae est in Golgotha post
Crucem. Et similiter missa de ecclesia facta ad Anastase itur cum
ymnis, sicut semper dominicis diebus fit. Haec ergo dum aguntur,
facit se hora quinta; lucernare hoc idem hora sua fit, sicut
semper ad Anastasem et ad Crucem, sicut et singulis locis sanctis
fit: dominica enim die nona fit.

[4] Item secunda feria similiter de pullo primo ad Anastasem itur
sicut et toto anno, et aguntur usque ad mane, quae semper. Denuo
ad tertia itur ad Anastasim, et aguntur que toto anno ad sextam
solent agi, quoniam in diebus quadragesimarum et hoc additur, ut
et ad tertiam eatur. Item ad sextam et nonam et lucernare ita
aguntur, sicut consuetudo est per totum annum agi semper in ipsis
locis sanctis.

[5] Similiter et tertia feria similiter omnia aguntur sicut et
secunda feria.

Quarta feria autem similiter itur de noctu ad Anastase et aguntur
ea, quae semper, usque ad mane; similiter et ad tertiam et ad
sexta; ad nonam autem, quia consuetudo est semper, id est toto
anno, quarta feria et sexta feria ad nona in Syon procedi,
quoniam in istis locis, excepto si martirorum dies evenerit,
semper quarta et sexta feria etiam et a cathecuminis ieiunatur:
et ideo ad nonam in Syon proceditur. Nam si fortuito in
quadragesimis martyrorum dies evenerit quarta feria aut sexta
feria, † atque ad nona in Syon proceditur. [6] Diebus vero
quadragesimarum, ut superius dixi, quarta feria ad nona in Sion
proceditur iuxta consuetudinem totius anni et omnia aguntur, quae
consuetudo est ad nonam agi, praeter oblatio. Nam ut semper
populus discat legem, et episcopus et presbyter predicant
assidue. Cum autem facta fuerit missa, inde cum ymnis populus
deducet episcopum usque ad Anastasem; inde sic venitur, ut cum
intratur in Anastase, iam et hora lucernari sit; sic dicuntur
ymni et antiphonae, fiunt orationes et fit missa lucernaris in
Anastase et ad Crucem. [7] Missa autem lucernari in isdem diebus,
id est quadragesimarum, serius fit semper quam per toto anno.

Quinta feria autem similiter omnia aguntur, sicut secunda feria
et tertia feria.

Sexta feria autem similiter omnia aguntur sicut quarta feria, et
similiter ad nonam in Syon itur, et similiter inde cum ymnis
usque ad Anastase adducetur episcopus. Sed sexta feria vigiliae
in Anastase celebrantur ab ea hora, qua de Sion ventum fuerit cum
ymnis, usque in mane, id est de hora lucernarii, quemadmodum
intratum fuerit, in alia die mane, id est sabbato.

Fit autem oblatio in Anastase maturius, ita ut fiat missa ante
solem. [8] Tota autem nocte vicibus dicuntur psalmi responsorii,
vicibus antiphonae, vicibus lectiones diversae, quae omnia usque
in mane protrahuntur. Missa autem, quae fit sabbato ad Anastase,
ante solem fit, hoc est oblatio, ut ea hora, qua incipit sol
procedere, et missa in Anastase facta sit. Sic ergo singulae
septimanae celebrantur quadragesimarum.

[9] Quod autem dixi, maturius fit missa sabbato, id est ante
solem, propterea fit, ut citius absolvant hi, quos dicunt hic
ebdomadarios. Nam talis consuetudo est hic ieiuniorum in
quadragesimis, ut hi, quos appellant ebdomadarios, id est qui
faciunt septimanas, dominica die, quia hora quinta fit missa, ut
manducent. Et quemadmodum prandiderint dominica die, iam non
manducant nisi sabbato mane, mox communicaverint in Anastase.
Propter ipsos ergo, ut citius absolvant, ante sole fit missa in
Anastase sabbato. Quod autem dixi, propter illos fit missa mane,
non quod illi soli communicent, sed omnes communicant, qui volunt
eadem die in Anastase communicare.

28. [1] Ieiuniorum enim consuetudo hic talis est in
quadragesimis, ut alii, quemadmodum manducaverint dominica die
post missa, id est hora quinta aut sexta, iam non manducent per
tota septimana nisi sabbato veniente post missa Anastasis, hi qui
faciunt ebdomadas. [2] Sabbato autem quod manducaverint mane,
iam nec sera manducant, sed ad aliam diem, id est dominica,
prandent post missa ecclesiae, hora quinta vel plus et postea iam
non manducant, nisi sabbato veniente, sicut superius dixi. [3]
Consuetudo enim hic talis est, ut omnes, qui sunt, ut hic dicunt,
aputactite, viri vel feminae, non solum diebus quadragesimarum,
sed et toto anno, qua manducant, semel in die manducant. Si qui
autem sunt de ipsis aputactites, qui non possunt facere integras
septimanas ieiuniorum, sicut superius diximus, in totis
quadragesimis in medio quinta feria cenant. Qui autem nec hoc
potest, biduanas facit per totas quadragesimas; qui autem nec
ipsud, de sera ad seram manducant. [4] Nemo autem exigit, quantum
debeat facere, sed unusquisque ut potest id facit; nec ille
laudatur, qui satis fecerit, nec ille vituperatur, qui minus.
Talis est enim hic consuetudo. Esca autem eorum quadragesimarum
diebus haec est, ut nec panem, quidem libari non potest, nec
oleum gustent, nec aliquid, quod de arboribus est, sed tantum
aqua et sorbitione modica de farina. Quadragesimarum sic fit, ut
diximus.

29. [1] Et completo earum septimanarum vigiliae in Anastase sunt
de hora lucernarii sexta feria, qua de Syon venitur cum psalmis,
usque in mane sabbato, qua oblatio fit in Anastase. Item secunda
septimana et tertia et quarta et quinta et sexta similiter fiunt
ut prima de quadragesimis.

[2] Septima autem septimana cum venerit, id est quando iam due
superant cum ipsa, ut pascha sit, singulis diebus omnia quidem
sic aguntur sicut et ceteris septimanis, quae transierunt;
tantummodo quod vigiliae, quae in illis sex septimanis in
Anastase factae sunt, septima autem septimana, id est sexta
feria, in Syon fiunt vigiliae iuxta consuetudinem ea, qua in
Anastase factae sunt per sex septimanas. Dicuntur autem totis
vigiliis apti psalmi semper vel antiphonae tam loco quam diei.
[3] At ubi autem ceperit se mane facere sabbato illucescente,
offeret episcopus et facit oblationem mane sabbato. Iam ut fiat
missa, mittit vocem archidiaconus et dicit: «Omnes hodie hora
septima in Lazario parati simus». Ac sic ergo cum ceperit se hora
septima facere, omnes ad Lazarium veniunt. Lazarium autem, id
est Bethania, est forsitan secundo miliario a civitate. [4]
Euntibus autem de Ierusolima in Lazarium forsitan ad quingentos
passus de eodem loco ecclesia est in strata in eo loco, in quo
occurrit Domino Maria soror Lazari. Ibi ergo cum venerit
episcopus, occurrent illi omnes monachi, et populus ibi
ingreditur, dicitur unus ymnus et una antiphona et legitur ipse
locus de evangelio, ubi occurrit soror Lazari Domino. Et sic
facta oratione et benedictis omnibus, inde iam usque ad Lazarium
cum ymnis itur. [5] In Lazario autem cum ventum fuerit, ita se
omnis multitudo colligit, ut non solum ipse locus, sed et campi
omnes in giro pleni sint hominibus. Dicuntur ymni etiam et
antiphonae apti ipsi diei et loco; similiter et lectiones apte
diei, quaecumque leguntur. Iam autem, ut fiat missa, denuntiatur
pascha, id est subit presbyter in altiori loco et leget illum
locum, qui scriptus est in evangelio: «{€Cum venisset Iesus in
Bethania ante sex dies paschae€}» et cetera. Lecto ergo eo loco
et annuntiata pascha, fit missa. [6] Propterea autem ea die hoc
agitur, quoniam, sicut in evangelio scriptum est, ante sex dies
paschae factum hoc fuisset in Bethania; de sabbato enim usque in
quinta feria, qua post cena noctu comprehenditur Dominus, sex
dies sunt. Revertuntur ergo omnes ad civitatem rectus ad Anastase
et fit lucernare iuxta consuetudinem.

30. [1] Alia ergo die, id est dominica, qua intratur in septimana
paschale, quam hic appellant septimana maior, celebratis de
pullorum cantu his, quae consuetudinis sunt in Anastase vel ad
Crucem usque ad mane agi: die ergo dominica mane proceditur iuxta
consuetudinem in ecclesia maiore, quae appellatur Martyrium.
Propterea autem Martyrium appellatur, quia in Golgotha est, id
est post Crucem, ubi Dominus passus est, et ideo Martyrio. [2]
Cum ergo celebrata fuerint omnia iuxta consuetudinem in ecclesia
maiore, et antequam fiat missa, mittet vocem archidiaconus et
dicit primum: «Ista septimana omne, id est <de> die crastino,
hora nona omnes ad Martyrium conveniamus, id est in ecclesia
maiore». Item mittet vocem alteram et dicet: «Hodie omnes hora
septima in Eleona parati simus». [3] Facta ergo missa in ecclesia
maiore, id est ad Martyrium, deducitur episcopus cum ymnis ad
Anastase, et ibi completis quae consuetudo est diebus dominicis
fieri in Anastase post missa Martyrii, et iam unusquisque hiens
ad domum suam festinat manducare, ut hora inquoante septima omnes
in ecclesia parati sint, quae est in Eleona, id est in monte
Oliveti, ubi est spelunca illa, in qua docebat Dominus.

31. [1] Hora ergo septima omnis populus ascendet in monte
Oliveti, id est in Eleona, in ecclesia; sedet episcopus, dicuntur
ymni et antiphonae apte diei ipsi vel loco, lectiones etiam
similiter. Et cum ceperit se facere hora nona, subitur cum ymnis
in Inbomon, id est in eo loco, de quo ascendit Dominus in caelis,
et ibi seditur: nam omnis populus semper presente episcopo
iubetur sedere, tantum quod diacones soli stant semper. Dicuntur
et ibi ymni vel antiphonae aptae loco aut diei: similiter et
lectiones interpositae et orationes. [2] Et iam cum coeperit esse
hora undecima, legitur ille locus de evangelio, ubi infantes cum
ramis vel palmis occurrerunt Domino dicentes: «{€Benedictus, qui
venit in nomine Domini€}». Et statim levat se episcopus et omnis
populus, porro inde de summo monte Oliveti totum pedibus itur.
Nam totus populus ante ipsum cum ymnis vel antiphonis
respondentes semper: «{€Benedictus, qui venit in nomine
Domini€}». [3] Et quotquot sunt infantes in hisdem locis, usque
etiam qui pedibus ambulare non possunt, quia teneri sunt, in
collo illos parentes sui tenent, omnes ramos tenentes alii
palmarum, alii olivarum; et sic deducetur episcopus in eo typo,
quo tunc Dominus deductus est. [4] Et de summo monte usque ad
civitatem et inde ad Anastase per totam civitatem totum pedibus
omnes, sed et si quae matrone sunt aut si qui domini, sic
deducunt episcopum respondentes et sic lente et lente, ne
lassetur populus, porro iam sera pervenitur ad Anastase. Vbi cum
ventum fuerit, quamlibet sero sit, tamen fit lucernare, fit denuo
oratio ad Crucem et dimittitur populus.

32. [1] Item alia die, id est secunda feria, aguntur quae
consuetudinis sunt de pullo primo agi usque ad mane ad Anastase,
similiter et ad tertia et ad sexta aguntur ea, quae totis
quadragesimis. Ad nona autem omnes in ecclesia maiore, id est ad
Martyrium, colligent se et ibi usque ad horam primam noctis
semper ymni et antiphonae dicuntur; lectiones etiam aptae diei et
loco leguntur, interpositae semper orationes. [2] Lucernarium
etiam agitur ibi, cum ceperit hora esse: sic est ergo, ut nocte
iam fiat missa ad Martyrium. Vbi cum factum fuerit missa, inde
cum ymnis ad Anastase ducitur episcopus. In quo autem ingressus
fuerit in Anastase, dicitur unus ymnus, fit oratio, benedicuntur
cathecumini, item fideles, et fit missa.

33. [1] Item tertia feria similiter omnia fiunt sicut secunda
feria. Illud solum additur tertia feria, quod nocte sera,
posteaquam missa facta fuerit ad Martyrium et itum fuerit ad
Anastase et denuo in Anastase missa facta fuerit, omnes illa hora
noctu vadent in ecclesia, quae est in monte Eleona. [2] In qua
ecclesia cum ventum fuerit, intrat episcopus intra spelunca, in
qua spelunca solebat Dominus docere discipulos, et accipit
codicem evangelii, et stans ipse episcopus leget verba Domini,
quae scripta sunt in evangelio in cata Matheo, id est ubi dicit:
«{€Videte, ne quis vos seducat€}». Et omnem ipsam allocutionem
perleget episcopus. At ubi autem illa perlegerit, fit oratio,
benedicuntur cathecumini, item et fideles, fit missa, et
revertuntur a monte unusquisque ad domum suam satis sera iam
nocte.

34. Item quarta feria aguntur omnia per tota die a pullo primo
sicut secunda feria et tertia feria, sed posteaquam missa facta
fuerit nocte ad Martyrium et deductus fuerit episcopus cum ymnis
ad Anastase, statim intrat episcopus in spelunca, quae est in
Anastase, et stat intra cancellos; presbyter autem ante cancellum
stat et accipit evangelium et legit illum locum, ubi Iudas
Scariothes hivit ad Iudeos, definivit quid ei darent, ut traderet
Dominum. Qui locus at ubi lectus fuerit, tantus rugitus et
mugitus est totius populi, ut nullus sit, qui moveri non possit
in lacrimis in ea hora. Postmodum fit oratio, benedicuntur
cathecumini, postmodum fideles et fit missa.

35. [1] Item quinta feria aguntur ea de pullo primo, quae
consuetudinis est usque ad mane ad Anastase; similiter ad tertia
et ad sexta. Octava autem hora iuxta consuetudinem ad Martyrium
colliget se omnis populus, propterea autem temporius quam ceteris
diebus, quia citius missa fieri necesse est. Itaque ergo
collecto omni populo aguntur quae agenda sunt; fit ipsa die
oblatio ad Martyrium et facitur missa hora forsitan decima
ibidem. Ante autem quam fiat missa, mittet vocem archidiaconus et
dicet: «Hora prima noctis omnes in ecclesia, quae est in Eleona,
conveniamus, quoniam maximus labor nobis instat hodie nocte
ista.» [2] Facta ergo missa Martyrii venitur post Crucem, dicitur
ibi unus ymnus tantum, fit oratio et offeret episcopus ibi
oblationem et communicant omnes. Excepta enim ipsa die una, per
totum annum nunquam offeritur post Crucem nisi ipsa die tantum.
Facta ergo et ibi missa, itur ad Anastase, fit oratio,
benedicuntur iuxta consuetudinem cathecumini et sic fideles et
fit missa. Et sic unusquisque festinat reverti in domum suam, ut
manducet, quia statim ut manducaverint, omnes vadent in Eleona in
ecclesia ea, in qua est spelunca, in qua ipsa die Dominus cum
apostolis fuit. [3] Et ibi usque ad hora noctis forsitan quinta
semper aut ymni aut antiphonae apte diei et loco, similiter et
lectiones dicuntur; interpositae orationes fiunt; loca etiam ea
de evangelio leguntur, in quibus« Dominus allocutus est
discipulos eadem die sedens in eadem spelunca, quae in ipsa
ecclesia est. [4] Et inde iam hora noctis forsitan sexta itur
susu in Imbomon cum ymnis, in eo loco unde ascendit Dominus in
caelis. Et ibi denuo similiter lectiones et ymni et antiphonae
aptae diei dicuntur; orationes etiam ipsae quecumque fiunt, quas
dicet episcopus, semper et diei et loco aptas dicet.

36. [1] Ac sic ergo cum ceperit esse pullorum cantus, descenditur
de Imbomon cum ymnis et acceditur eodem loco, ubi oravit
Dominus, sicut scriptum est in evangelio: «{€Et accessit quantum
iactum lapidis et oravit€}» et cetera. In eo enim loco ecclesia
est elegans. Ingreditur ibi episcopus et omnis populus, dicitur
ibi oratio apta loco et diei, dicitur etiam unus ymnus aptus et
legitur ipse locus de evangelio, ubi dixit discipulis suis:
«{€Vigilate, ne intretis in temptationem€}». Et omnis ipse locus
perlegitur ibi et fit denuo oratio. [2] Et iam inde cum ymnis
usque ad minimus infans in Gessamani pedibus cum episcopo
descendent, ubi pre tam magna turba multitudinis et fatigati de
vigiliis et ieiuniis cotidianis lassi, quia tam magnum montem
necesse habent descendere, lente et lente cum ymnis venitur in
Gessamani. Candelae autem ecclesiasticae super ducente paratae
sunt propter lumen omni populo. [3] Cum ergo perventum fuerit in
Gessamani, fit primum oratio apta, sic dicitur ymnus; item
legitur ille locus de evangelio, ubi comprehensus est Dominus.
Qui locus ad quod lectus fuerit, tantus rugitus et mugitus totius
populi est cum fletu, ut forsitan porro ad civitatem gemitus
populi omnis auditus sit. Et iam ex illa hora hitur ad civitatem
pedibus cum ymnis, pervenitur ad portam ea hora qua incipit quasi
homo hominem cognoscere; inde totum per mediam civitatem omnes
usque ad unum, maiores atque minores, divites, pauperes, toti ibi
parati, specialiter illa die nullus recedit a vigiliis usque in
mane. Sic deducitur episcopus a Gessemani usque ad portam et inde
per totam civitate usque ad Crucem. [4] Ante Crucem autem at ubi
ventum fuerit, iam lux quasi clara incipit esse. Ibi denuo
legitur ille locus de evangelio ubi adducitur Dominus ad Pilatum,
et omnia, quaecumque scripta sunt Pilatum ad Dominum dixisse aut
ad Iudeos, totum legitur. [5] Postmodum autem alloquitur
episcopus populum confortans eos, quoniam et tota nocte
laboraverint et adhuc laboraturi sint ipsa die, ut non lassentur,
sed habeant spem in Deo, qui eis pro eo labore maiorem mercedem
redditurus sit. Et sic confortans eos, ut potest ipse, alloquens
dicit eis: «Ite interim nunc unusquisque ad domumcellas vestras,
sedete vobis et modico, et ad horam prope secundam diei omnes
parati estote hic, ut de ea hora usque ad sextam sanctum lignum
crucis possitis videre ad salutem sibi unusquisque nostrum
credens profuturum. De hora enim sexta denuo necesse habemus hic
omnes convenire in isto loco, id est ante Crucem, ut lectionibus
et orationibus usque ad noctem operam demus.»

37. [1] Post hoc ergo missa facta de Cruce, id est antequam sol
procedat, statim unusquisque animosi vadent in Syon orare ad
columnam illam, ad quem flagellatus est Dominus. Inde reversi
sedent modice in domibus suis et statim toti parati sunt. Et sic
ponitur cathedra episcopo in Golgotha post Crucem, qua stat nunc;
residet episcopus in cathedra; ponitur ante eum mensa
sublinteata; stant in giro mensa diacones et affertur loculus
argenteus deauratus, in quo est lignum sanctum crucis, aperitur
et profertur, ponitur in mensa tam lignum crucis quam titulus.
[2] Cum ergo positum fuerit in mensa, episcopus sedens de manibus
suis summitates de ligno sancto premet, diacones autem, qui in
giro stant, custodent. Hoc autem propterea sic custoditur, quia
consuetudo est ut unus et unus omnis populus veniens, tam fideles
quam cathecumini, acclinantes se ad mensam, osculentur sanctum
lignum et pertranseant. Et quoniam nescio quando dicitur quidam
fixisse morsum et furasse de sancto ligno, ideo nunc a
diaconibus, qui in giro stant, sic custoditur, ne qui veniens
audeat denuo sic facere. [3] Ac sic ergo omnis populus transit
unus et unus toti acclinantes se, primum de fronte, sic de oculis
tangentes crucem et titulum, et sic osculantes crucem
pertranseunt, manum autem nemo mittit ad tangendum. At ubi autem
osculati fuerint crucem, pertransierint, stat diaconus, tenet
anulum Salomonis et cornu illud, de quo reges unguebantur.
Osculantur et cornu, attendunt et anulum <...> minus secunda
<...> usque ad horam sextam omnis populus transit, per unum
ostium intrans, per alterum [per alterum] perexiens, quoniam hoc
in eo loco fit, in quo pridie, id est quinta feria, oblatio facta
est. [4] At ubi autem sexta hora se fecerit, sic itur ante
Crucem, sive pluvia sive estus sit, quia ipse locus subdivanus
est, id est quasi atrium valde grandem et pulchrum satis, quod
est inter Cruce et Anastase. Ibi ergo omnis populus se colliget,
ita ut nec aperiri possit. [5] Episcopo autem cathedra ponitur
ante Cruce, et de sexta usque ad nona aliud nichil fit nisi
leguntur lectiones sic: id est ita legitur primum de psalmis,
ubicumque de passione dixit; legitur et de apostolo sive de
epistolis apostolorum vel de actionibus, ubicumque de passione
Domini dixerunt; nec non et de evangeliis leguntur loca, ubi
patitur; item legitur de prophetis, ubi passurum Dominum
dixerunt; item legitur de evangeliis, ubi passionem dicit. [6] Ac
sic ab hora sexta usque ad horam nonam semper sic leguntur
lectiones aut dicuntur ymni, ut ostendatur omni populo quia,
quicquid dixerunt prophetae futurum de passione Domini,
ostendatur tam per evangelia quam etiam per apostolorum
scripturas factum esse. Et sic per illas tres horas docetur
populus omnis nichil factum esse, quod non prius dictum sit, et
nichil dictum esse, quod non totum completum sit. Semper autem
interponuntur orationes, quae orationes et ipsae apte diei sunt.
[7] Ad singulas autem lectiones et orationes tantus affectus et
gemitus totius populi est, ut mirum sit: nam nullus est neque
maior neque minor, qui non illa die illis tribus horis tantum
ploret, quantum nec extimari potest, Dominum pro nobis ea passum
fuisse. Post hoc cum coeperit se iam hora nona facere, legitur
iam ille locus de evangelio cata Iohannem, ubi reddidit spiritum;
quo lecto iam fit oratio et missa. [8] At ubi autem missa facta
fuerit de ante Cruce, statim omnes in ecclesia maiore ad
Martyrium < conveniunt et > aguntur ea, quae per ipsa septimana
de hora nona, qua ad Martyrium convenitur, consueverunt agi usque
ad sero per ipsa septimana. Missa autem facta de Martyrium,
venitur ad Anastase. Et ibi cum ventum fuerit, legitur ille locus
de evangelio ubi petit corpus Domini Ioseph a Pilato, ponet
illud in sepulcro novo. Hoc autem lecto fit oratio, benedicuntur
cathecumini, sic <fideles ac sic> fit missa. [9] Ipsa autem die
non mittitur vox ut pervigiletur ad Anastase, quoniam scit
populum fatigatum esse; sed consuetudo est ut pervigiletur ibi.
Ac sic qui vult de populo, immo qui possunt, vigilant; qui autem
non possunt, non vigilant ibi usque in mane, clerici autem
vigilant, id est qui aut fortiores sunt aut iuveniores; et tota
nocte dicuntur ibi ymni et antiphonae usque ad mane. Maxima autem
turba pervigilant, alii de sera, alii de media nocte, qui ut
possunt.

38. [1] Sabbato autem alia die iuxta consuetudinem fit ad tertia,
item fit ad sexta; ad nonam autem iam non fit sabbato, sed
parantur vigiliae paschales in ecclesia maiore, id est in
Martyrium. Vigiliae autem paschales sic fiunt, quemadmodum ad
nos; hoc solum hic amplius fit, quod infantes, cum baptidiati
fuerint et vestiti, quemadmodum exient de fonte, simul cum
episcopo primum ad Anastase ducuntur. [2] Intrat episcopus intro
cancellos Anastasis, dicitur unus ymnus, et sic facit orationem
episcopus pro eis, et sic venit ad ecclesiam maiorem cum eis, ubi
iuxta consuetudinem omnis populus vigilat. Aguntur ibi quae
consuetudinis est etiam et aput nos, et facta oblatione fit
missa. Et post facta missa vigiliarum in ecclesia maiore, statim
cum ymnis venitur ad Anastase et ibi denuo legitur ille locus
evangelii resurrectionis, fit oratio et denuo ibi offeret
episcopus; sed totum ad momentum fit propter populum, ne diutius
tardetur, et sic iam dimittetur populus. Ea autem hora fit missa
vigiliarum ipsa die, qua hora et aput nos.

39. [1] Octo autem illi dies paschales sic attenduntur
quemadmodum et ad nos, et ordine suo fiunt missae per octo dies
paschales, sicut et ubique fit per pascha usque ad octavas. Hic
autem ipse ornatus est et ipsa compositio et per octo dies
paschae, quae et per epiphania, tam in ecclesia maiore quam ad
Anastase aut ad Crucem vel in Eleona, sed et in Bethleem nec non
etiam in Lazariu vel ubique, quia dies paschales sunt. [2]
Proceditur autem ipsa die dominica prima in ecclesia maiore, id
est ad Martyrium, et secunda feria et tertia feria, ubi ita
tamen, ut semper missa facta de Martyrio ad Anastase veniatur cum
ymnis. Quarta feria autem in Eleona proceditur, quinta feria ad
Anastase, sexta feria in Syon, sabbato ante Cruce, dominica autem
die, id est octavis, denuo in ecclesia maiore, id est ad
Martyrium. [3] Ipsis autem octo diebus paschalibus cotidie post
prandium episcopus cum omni clero et omnibus infantibus, id est
qui baptidiati fuerint, et omnibus, qui aputactitae sunt, viri ac
feminae, nec non etiam et de plebe quanti volunt, in Eleona
ascendent. Dicuntur ymni, fiunt orationes tam in ecclesia, quae
in Eleona est, in qua est spelunca, in qua docebat Iesus
discipulos, tam etiam in Imbomon, id est in eo loco, de quo
Dominus ascendit in caelis. [4] Et posteaquam dicti fuerint
psalmi et oratio facta fuerit, inde usque ad Anastase cum ymnis
descenditur hora lucernae: hoc per totos octo dies fit. Sane
dominica die per pascha post missa lucernarii, id est de
Anastase, omnis populus episcopum cum ymnis in Syon ducet. [5]
Ubi cum ventum fuerit, dicuntur ymni apti diei et loco, fit
oratio et legitur ille locus de evangelio ubi eadem die Dominus
in eodem loco, ubi ipsa ecclesia nunc in Syon est, clausis ostiis
ingressus est discipulis, id est quando tunc unus ex discipulis
ibi non erat, id est Thomas, qua reversus est et dicentibus ei
aliis apostolis quia Dominum vidissent, ille dixit: «{€Non credo,
nisi videro€}». Hoc lecto fit denuo oratio, benedicuntur
cathecumini, item fideles, et revertuntur unusquisque ad domum
suam sera, hora forsitan noctis secunda.

40. [1] Item octavis paschae, id est die dominica, statim post
sexta omnis populus cum episcopo ad Eleona ascendit; primum in
ecclesia, quae ibi est, aliquandiu sedetur; dicuntur ymni,
dicuntur antiphonae aptae diei et loco, fiunt orationes similiter
aptae diei et loco. Denuo inde cum ymnis itur in Imbomon susu,
similiter et ibi ea aguntur, quae et illic. Et cum ceperit hora
esse, iam omnis populus et omnes aputactite deducunt episcopum
cum ymnis usque ad Anastase. Ea autem hora pervenitur ad
Anastase, qua lucernarium fieri solet. [2] Fit ergo lucernarium
tam ad Anastase quam ad Crucem, et inde omnis populus usque ad
unum cum ymnis ducunt episcopum usque ad Syon. Vbi cum ventum
fuerit, similiter dicuntur ymni apti loco et diei, legitur denuo
et ille locus de evangelio ubi octavis paschae ingressus est
Dominus ubi erant discipuli, et arguet Thomam quare incredulus
fuisset. Et tunc omnis ipsa lectio perlegitur; postmodum fit
oratio; benedictis cathecuminis quam fidelibus iuxta
consuetudinem, revertuntur unusquisque ad domum suam similiter ut
die dominica paschae, hora noctis secunda.

41. A pascha autem usque ad quinquagesima, id est pentecosten,
hic penitus nemo ieiunat, nec ipsi aputactitae qui sunt. Nam
semper ipsos dies sicut toto anno ita ad Anastase de pullo primo
usque ad mane consuetudinaria aguntur, similiter et ad sexta et
ad lucernare. Dominicis autem diebus semper in Martyrio, id est
in ecclesia maiore, proceditur iuxta consuetudinem et inde itur
ad Anastase cum ymnis. Quarta feria autem et sexta feria, quoniam
ipsis diebus penitus nemo ieiunat, in Syon proceditur, sed mane;
fit missa ordine suo.

42. Die autem quadragesimarum post pascha, id est quinta feria,
pridie omnes post sexta, id est quarta feria, in Bethleem vadunt
propter vigilias celebrandas. Fiunt autem vigiliae in ecclesia in
Bethleem, in qua ecclesia spelunca est ubi natus est Dominus.
Alia die autem, id est quinta feria quadragesimarum, celebratur
missa ordine suo, ita ut et presbyteri et episcopus predicent
dicentes apte diei et loco; et postmodum sera revertuntur
unusquisque in Ierusolima.

43. [1] Quinquagesimarum autem die, id est dominica, qua die
maximus labor est populo, aguntur omnia sic de pullo quidem primo
iuxta consuetudinem: vigilatur in Anastase, ut legat episcopus
locum illum evangelii, qui semper dominica die legitur, id est
resurrectionem Domini; et postmodum sic ea aguntur in Anastase,
quae consuetudinaria sunt, sicut toto anno. [2] Cum autem mane
factum fuerit, procedit omnis populus in ecclesia maiore, id est
ad Martyrium, aguntur etiam omnia, quae consuetudinaria sunt agi;
predicant presbyteri, postmodum episcopus, aguntur omnia
legitima, id est offertur iuxta consuetudinem, qua dominica die
consuevit fieri; sed eadem adceleratur missa in Martyrium, ut
ante hora tertia fiat. Quemadmodum enim missa facta fuerit ad
Martyrium, omnis populus usque ad unum cum ymnis ducent episcopum
in Syon, sed <ut> hora tertia plena in Syon sint. [3] Vbi cum
ventum fuerit, legitur ille locus de actus apostolorum, ubi
descendit spiritus, ut omnes linguae intellegerent quae
dicebantur; postmodum fit ordine suo missa. Nam presbyteri de hoc
ipsud, quod lectum est, quia ipse est locus in Syon, alia modo
ecclesia est, ubi quondam post passionem Domini collecta erat
multitudo cum apostolis, qua hoc factum est, ut superius diximus,
legunt ibi de actibus apostolorum. Postmodum fit ordine suo
missa, offertur et ibi, et iam ut dimittatur populus mittit vocem
archidiaconus et dicet: «Hodie statim post sexta omnes in Eleona
parati simus <in> Inbomon.» [4] Revertitur ergo omnis populus
unusquisque in domum suam resumere se, et statim post prandium
ascenditur mons Oliveti, id est in Eleona, unusquisque quomodo
potest, ita ut nullus christianus remaneat in civitate, qui non
omnes vadent. [5] Quemadmodum ergo subitum fuerit in monte
Oliveti, id est in Eleona, primum itur in Imbomon, id est in eo
loco, unde ascendit Dominus in caelis, et ibi sedet episcopus et
presbyteri, sed et omnis populus, leguntur ibi lectiones,
dicuntur interposite ymni, dicuntur et antiphonae aptae diei ipsi
et loco; orationes etiam, quae interponuntur, semper tales
pronuntiationes habent, ut et diei et loco conveniunt. Legitur
etiam et ille locus de evangelio ubi dicit de ascensu Domini;
legitur et denuo de actus apostolorum, ubi dicit de ascensu
Domini in celis post resurrectionem. [6] Cum autem hoc factum
fuerit, benedicuntur cathecumini, sic fideles, et hora iam nona
descenditur inde et cum ymnis itur ad illam ecclesiam, quae et
ipsa in Eleona est, id est in qua spelunca sedens docebat Dominus
apostolos. Ibi autem cum ventum fuerit, iam est hora plus
decima; fit ibi lucernare, fit oratio, benedicuntur cathecumini
et sic fideles. Et iam inde descenditur cum ymnis, omnis populus
usque ad unum toti cum episcopo ymnos dicentes vel antiphonas
aptas diei ipsi; sic venitur lente et lente usque ad Martyrium.
[7] Cum autem pervenitur ad portam civitatis, iam nox est et
occurrent candele ecclesiasticae vel ducente propter populo. De
porta autem, quoniam satis est usque ad ecclesia maiore, id est
ad Martirium, porro hora noctis forsitan secunda pervenitur, quia
lente et lente itur totum pro populo, ne fatigentur pedibus. Et
apertis balvis maioribus, quae sunt de quintana parte, omnis
populus intrat in Martyrium cum ymnis et episcopo. Ingressi autem
in ecclesia, dicuntur ymni, fit oratio, benedicuntur cathecumini
et sic fideles; et inde denuo cum ymnis itur ad Anastase. [8]
Similiter ad Anastase cum ventum fuerit, dicuntur ymni seu
antiphone, fit oratio, benedicuntur cathecumini, sic fideles;
similiter fit et ad Crucem. Et denuo inde omnis populus
christianus usque ad unum cum ymnis ducunt episcopum usque ad
Syon. [9] Vbi cum ventum fuerit, leguntur lectiones aptae,
dicuntur psalmi vel antiphone, fit oratio, benedicuntur
cathecumini et sic fideles, et fit missa. Missa autem facta
accedunt omnes ad manum episcopi et sic revertuntur unusquisque
ad domum suam hora noctis forsitan media. Ac sic ergo maximus
labor in ea die suffertur, quoniam de pullo primo vigilatum est
ad Anastase et inde per tota die nunquam cessatum est; et sic
omnia quae celebrantur protrahuntur, ut nocte media post missa,
quae facta fuerit in Sion, omnes ad domos suas revertantur.

44. [1] Iam autem de alia die quinquagesimarum omnes ieiunant
iuxta consuetudinem sicut toto anno, qui prout potest, excepta
die sabbati et dominica, qua nunquam ieiunatur in hisdem locis.
Etiam postmodum ceteris diebus ita singula aguntur ut toto anno,
id est semper de pullo primo ad Anastase vigiletur. [2] Nam si
dominica dies est, primum leget de pullo primo episcopus
evangelium iuxta consuetudinem intro Anastase locum
resurrectionis Domini, qui semper dominica die legitur, et
postmodum ymni seu antiphone usque ad lucem dicuntur in Anastase.
Si autem dominica dies non est, tantum quod ymni vel antiphone
similiter de pullo primo usque ad lucem dicuntur in Anastase.

[3] Aputactitae omnes vadent, de plebe autem qui quomodo possunt
vadent, clerici autem cotidie vicibus vadent de pullo primo;
episcopus autem albescente vadet semper, ut missa fiat matutina,
cum omnibus clericis, excepta dominica die, qua necesse est illum
de pullo primo ire, ut evangelium legat in Anastase. Denuo ad
horam sextam aguntur, quae consuetudinaria sunt, in Anastase,
similiter et ad nona, similiter et ad lucernare iuxta
consuetudinem, quam consuevit toto anno fieri. Quarta autem et
sexta feria semper nona in Syon fit iuxta consuetudinem.

45. [1] Et illud etiam scribere debui, quemadmodum docentur hi
qui baptidiantur per pascha. Nam qui dat nomen suum, ante diem
quadragesimarum dat et omnium nomina annotat presbyter, hoc est
ante illas octo septimanas, quibus dixi hic attendi
quadragesimas. [2] Cum autem annotaverit omnium nomina presbyter,
postmodum alia die de quadragesimis, id est qua inchoantur octo
ebdomadae, ponitur episcopo cathedra media ecclesia maiore, id
est ad Martyrium, sedent hinc et inde presbyteri in cathedris et
stant clerici omnes. Et sic adducuntur unus et unus conpetens; si
viri sunt, cum patribus suis veniunt, si autem feminae, cum
matribus suis. [3] Et sic singulariter interrogat episcopus
vicinos eius, qui intravit, dicens: «Si bonae vitae est hic, si
parentibus deferet, si ebriacus non est aut vanus?» Et singula
vitia, quae sunt tamen graviora in homine, requiret. [4] Et si
probaverit sine reprehensione esse de his omnibus, quibus
requisivit presentibus testibus, annotat ipse manu sua nomen
illius. Si autem in aliquo accusatur, iubet illum foras exire
dicens: «Emendet se et, cum emendaverit se, tunc accedet ad
lavacrum.» Sic de viris, sic de mulieribus requirens dicit. Si
quis autem peregrinus est, nisi testimonia habuerit, qui eum
noverint, non tam facile accedet ad baptismum.

46. [1] Hoc autem, dominae sorores, ne extimaretis sine ratione
fieri, scribere debui. Consuetudo est enim hic talis, ut qui
accedunt ad baptismum per ipsos dies quadraginta, quibus
ieiunatur, primum mature a clericis exorcizentur, mox missa facta
fuerit de Anastase matutina. Et statim ponitur cathedra episcopo
ad Martyrium in ecclesia maiore, et sedent omnes in giro prope
episcopo, qui baptidiandi sunt, tam viri quam mulieres, stant
etiam loco patres vel matres, nec non etiam qui volunt audire de
plebe omnes intrant et sedent, sed fideles. [2] Cathecuminus
autem ibi non intrat tunc qua episcopus docet illos legem, id est
sic: inchoans a Genese per illos dies quadraginta percurret
omnes Scripturas, primum exponens carnaliter et sic illud solvens
spiritualiter. Nec non etiam et de resurrectione, similiter et
de fide omnia docentur per illos dies; hoc autem cathecisis
appellatur. [3] Et iam quando completae fuerint septimanae
quinque, a quo docentur, tunc accipient simbolum; cuius simboli
rationem similiter, sicut omnium Scripturarum ratione, exponet
eis singulorum sermonum, primum carnaliter et sic spiritualiter,
ita et simbolum exponet. Ac sic est ut in hisdem locis omnes
fideles sequantur Scripturas, quando leguntur in ecclesia, quia
omnes docentur per illos dies quadraginta, id est ab hora prima
usque ad horam tertiam, quoniam per tres horas fit cathecisin.
[4] Deus autem scit, dominae sorores, quoniam maiores voces sunt
fidelium, qui ad audiendum intrant in cathecisen, ad ea quae
dicuntur vel exponuntur per episcopum, quam quando sedet et
predicat in ecclesia ad singula, quae taliter exponuntur. Missa
autem facta cathecisis, hora iam tertia statim inde cum ymnis
ducitur episcopus ad Anastase et fit missa ad tertia; ac sic
tribus horis docentur ad die per septimanas septem. Octava enim
septimana quadragesimarum, id est quae appellatur septimana
maior, iam non vacat eos doceri, ut impleantur ea, quae superius
<dicta> sunt. [5] Cum autem iam transierint septem septimanae,
superat illa una septimana paschalis, quam hic appellant
septimana maior, iam tunc venit episcopus mane in ecclesia maiore
ad Martyrium. Retro in absida post altarium ponitur cathedra
episcopo, et ibi unus et unus vadet, viri cum patre suo aut
mulier cum matre sua, et reddet simbolum episcopo. [6] Reddito
autem simbolo episcopo, alloquitur omnes episcopus et dicet: «Per
istas septem septimanas legem omnem edocti estis Scripturarum
nec non etiam de fide audistis; audistis etiam et de
resurrectione carnis, sed et simboli omnem rationem, ut potuistis
tamen adhuc cathecumini audire: verum autem quae sunt misterii
altioris, id est ipsius baptismi, qui adhuc cathecumini, audire
non potestis. Et ne extimetis aliquid sine ratione fieri, cum in
nomine Dei baptidiati fueritis, per octo dies paschales post
missa facta de ecclesia in Anastase audietis: qui adhuc
cathecumini estis, misteria Dei secretiora dici vobis non
possunt.»

47. [1] Post autem venerint dies paschae, per illos octo dies, id
est a pascha usque ad octavas, quemadmodum missa facta fuerit de
aecclesia, et itur cum ymnis ad Anastase, mox fit oratio,
benedicuntur fideles et stat episcopus incumbens in cancello
interiore, qui est in spelunca Anastasis, et exponet omnia, quae
aguntur in baptismo. [2] Illa enim hora cathecuminus nullus
accedet ad Anastase; tantum neofiti et fideles, qui volunt audire
misteria, in Anastase intrant. Clauduntur autem ostia, ne qui
cathecuminus se dirigat. Disputante autem episcopo singula et
narrante, tante voces sunt collaudantium, ut porro foras ecclesia
audiantur voces eorum. Vere enim ita misteria omnia absolvet, ut
nullus non possit commoveri ad ea quae audit sic exponi. [3] Et
quoniam in ea provincia pars populi et grece et siriste novit,
pars etiam alia per se grece, aliqua etiam pars tantum siriste,
itaque quoniam episcopus, licet siriste noverit, tamen semper
grece loquitur et nunquam siriste: itaque ergo stat semper
presbyter, qui episcopo grece dicente, siriste interpretatur, ut
omnes audiant, [ut omnes audiant] quae exponuntur. [4] Lectiones
etiam, quecumque in ecclesia leguntur, quia necesse est grece
legi, semper stat, qui siriste interpretatur propter populum, ut
semper discant. Sane quicumque hic latini sunt, id est qui nec
siriste nec grece noverunt, ne contristentur, et ipsis exponitur
eis, quia sunt alii fratres et sorores grecolatini, qui latine
exponunt eis. [5] Illud autem hic ante omnia valde gratum fit et
valde admirabile, ut semper tam ymni quam antiphonae et lectiones
nec non etiam et orationes, quas dicet episcopus, tales
pronuntiationes habeant, ut et diei, qui celebratur, et loco, in
quo agitur, aptae et convenientes sint semper.

48. [1] Item dies enceniarum appellantur quando sancta ecclesia,
quae in Golgotha est, quam Martyrium vocant, consecrata est Deo;
sed et sancta ecclesia, quae est ad Anastase, id est in eo loco
ubi Dominus resurrexit post passionem, ea die et ipsa consecrata
est Deo. Harum ergo ecclesiarum sanctarum encenia cum summo
honore celebrantur, quoniam crux Domini inventa est ipsa die. [2]
Et ideo propter hoc ita ordinatum est, ut quando primum sanctae
ecclesiae suprascriptae consecrabantur, ea dies esset qua crux
Domini fuerat inventa, ut simul omni laetitia eadem die
celebrarentur. Et hoc per Scripturas sanctas invenitur, quod ea
dies sit enceniarum, qua et sanctus Salomon consummata domo Dei,
quam edificaverat, steterit ante altarium Dei et oraverit, sicut
scriptum est in libris Paralipomenon.

49. [1] Hi ergo dies enceniarum cum venerint, octo diebus
attenduntur. Nam ante plurimos dies incipiunt se undique
colligere turbae, non solum monachorum vel aputactitum de
diversis provinciis, id est tam de Mesopotamia vel Syria vel de
Egypto aut Thebaida, ubi plurimi monazontes sunt, sed et de
diversis omnibus locis vel provinciis; nullus est enim, qui non
se eadem die in Ierusolima tendat ad tantam laetitiam et tam
honorabiles dies; seculares autem tam viri quam feminae fideli
animo propter diem sanctum similiter se de omnibus provinciis
isdem diebus Ierusolima colligunt. [2] Episcopi autem, quando
parvi fuerint, hisdem diebus Ierusolima plus quadraginta aut
quinquaginta sunt; et cum illis veniunt multi clerici sui. Et
quid plura? Putat se maximum peccatum incurrisse, qui in hisdem
diebus tante sollennitati inter non fuerit, si tamen nulla
necessitas contraria fuerit, que hominem a bono proposito
retinet. [3] His ergo diebus enceniarum ipse ornatus omnium
ecclesiarum est, qui et per pascha vel per epiphania, et ita per
singulos dies diversis locis sanctis proceditur ut per pascha vel
epiphania. Nam prima et secunda die in ecclesia maiore, quae
appellatur Martyrium, proceditur. Item tertia die in Eleona, id
est in ecclesia, quae est in ipso monte, a quo ascendit Dominus
in caelis post passionem, intra qua ecclesia est spelunca illa,
in qua docebat Dominus apostolos in monte Oliveti. Quarta autem
die <...>

