digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

[Priscianus] de accentibus



transcodifica di base da rtf a xml-tei: Piero Colombo - STEP srl

Testo : Marinone, CD-GL, adeguato su edizione Giammona

Adeguamento testo su nuova edizione: Alice Borgna

Controllo marcatura XML-TEI: Alice Borgna

2017 digilibLT, Vercelli

Fonte: [Prisciani] De accentibus, a cura di C. Giammona,
Hildesheim 2012 (Collectanea Grammatica Latina 12)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

[Prisciani] {€De accentibus€} 1. [1] Littera est nota elementi
quae cum scribitur et in uoce minima resonat nihil aliud quam
nota ad informandum elementum esse reperitur. Sed cum ex sono in
uocem prorumpitur, elementi uocabulum concipit, quod, dum ratio
ita sese habeat, quasi imago huius rei esse uidetur, quippe cum
ex aere percusso ictu linguae constat, unde uox formatur. Vox
namque corpus esse ostenditur. Nam si corpus non esset auditus
aurium minime ui percuteretur. Sed dum tangit auditum et
reuerberat elementum tripertito diuiditur, altitudine scilicet,
latitudine, longitudine. Habet quippe littera altitudinem in
pronuntiatione, latitudinem in spiritu, longitudinem in tempore,
hoc est si alte aut late aut longe auditur. Habent etiam syllabae
suum elementum, quod productio dicitur, sed inter elementum
litterarum et syllabarum hoc distare uidetur, quod elementum
litterarum sunt ipsae pronuntiationes, syllabarum uero ipsae
productiones. Quid est enim aliud elementum quam pars minima
partium uocis articulatae? Illud uero quod remanet nota uel
figura elementi est. Distat autem etiam illud inter elementum et
litteras, quod elementa proprie ipsae pronuntiationes dicuntur,
notae autem eorum litterae. Sed abusiue elementa pro litteris et
litterae pro elementis uocantur. Nam aliud est littera quae
uidetur, aliud quod per eam colligitur. Videntur namque esse
litterae aut longae aut rotundae seu quadratae. Colligitur namque
per eas res gesta alicuius, dum coguntur in syllabis, de
syllabis in partibus, de partibus in orationibus. Sed nos
locuturi de partibus ad accentum, qui in dictionibus necessarius
est, transeamus cuius ministerium praebente deo uitam latius
tractemus.

2. [1] Accentus namque est certa lex et regula ad eleuandam et
deprimendam syllabam uniuscuiusque particulae orationis, qui fit
ad similitudinem elementorum litterarum syllabarumque, qui etiam
tripertito diuiditur, acuto graui [p. 520 vol. III Keil]
circumflexo. Acutus namque accentus ideo inuentus est, eo quod
acuat siue eleuet syllabam; grauis uero eo quod deprimat aut
deponat; circumflexus quidem eo quod deprimat et acuat.

[2] Sunt namque decem accentus quos ita huic operi dignum
existimaui praenotare. Acutus accentus est uirgula a sinistra
parte in partem dexteram ducta sursum: fit namque tali modo ′ ;
grauis a summo in dexteram deprimitur ita ` ; circumflexus nota
de acuto et graui facta, perscribitur ita ^ ; longa uirgula
iacens est ita ˉ ; breuis pars circuli iacens inferior ita ˘ ;
hyphen, quae coniunctio dicitur (qua tunc utimur quando duo uerba
conectimus) est namque subiecta uirgula uersui circumflexa, ita
v ; diastole, quae disiunctio dicitur Latine (quae contraria
separat) dextera pars circuli supposita uersui fit ita , .
Apostrophos pars item circuli dextera ad summam litteram adposita
est, quae fit ita ’ ; qua nota ostendimus ultimam uocalem parti
orationis deesse cuius consonans remanet ut ‛tribunal' pro
‛tribunale’. Dasia, quod interpretatur aspiratio, id est, ubi h
littera poni debet, hac figura notatur ⱶ ; psile, quod
interpretatur siccitas seu purum, id est, ubi h littera deesse
debet, hac nota demonstratur -I. Notandum est quod acutus
accentus apud Latinos duo loca teneat, paenultimum et
antepaenultimum, apud Graecos uero antepaenultimum, paenultimum
et ultimum, circumflexus autem paenultimum tantum. Ponitur namque
grauis in eadem dictione uel cum acuto uel cum circumflexo, sed
tamen non in una syllaba.
[3] Obseruatur namque accentus in integris dictionibus unus, ut
‛Romanus’ ‛Hispanus’, in compositis uero unus similiter, ut
‛malesanus’ ‛interealoci’, sed in interiectionibus et in
peregrinis uerbis et in barbaris nominibus nulli certi sunt
accentus, ideoque in potestate uniuscuiusque consistit ut,
quomodo necessarium uiderit, sic in metro ponatur.

[4] Tres siquidem res accentuum legem conturbant, distinguendi
ratio, pronuntiandi ambiguitas atque necessitas. Sed qualiter
haec fiant intimandum est. Ratio namque distinguendi legem
accentuum saepe conturbat, dum si quis pronuntians dicat ‛poné’
et ‛ergó’, quod apud Latinos in ultima syllaba nisi discretionis
causa accentus poni non potest; et hoc est quod diximus «pone et
ergo»: ideo poné dicimus, ne putetur uerbum esse imperatiui modi,
hoc est ‛póne’, et ‛ergó’ dicimus, ne putetur coniunctio
rationalis, quod est ‛érgo’. Ambiguitas uero pronuntiandi legem
accentuum saepe perturbat: si quis dicat ‛interealoci’, qui
nescit, alteram partem dicat ‛interea’ et alteram ‛loci’, cum non
separatim sed sub uno accentu pronuntiandum est, ne ambiguitatem
in sermone faciat. Necessitas pronuntiationis regulam corrumpit,
ut puta si quis dicat in primis ‛doctus’, addat coniunctionem
dicatque ‛doctusque’; ecce, in pronuntiatione accentum mutauit,
cum non in secunda syllaba sed in [p. 521 vol. III Keil] prima
accentum habere debuit. Sunt quidem syllabae tres in quibus
accentus producitur, ‛ue’ ‛que’ ‛ne’ , ut ‛itáque’, quando
aduerbium est (quando uero coniunctio ‛ítaque’ dicimus),
‛ueneruntne uiri ad nos?’, ‛carbonibusue lumbos assarunt’.

3. [1] <Mono> syllaba quae correptam uocalem habet acuto accentu
pronuntiatur, ut ‛fax’ ‘pax’ ‘pix’ ‘nix’ ‘dux’ ‘nux’; quae etiam
tali accentu pronuntianda est quamuis sit longa positione, quia
<non> naturaliter producta est. Quae uero naturaliter producta
est circumflexo accentu exprimenda est, ut ‘res’ ‘dos’ ‘spes’.
[2] Disyllabae uero quae priorem productam habent et posteriorem
correptam, priorem syllabam circumflectunt, ut ‘meta’ ‘Creta’.
Illae uero quae sunt ambae longae uel prior breuis et ulterior
longa acuto accentu pronuntiandae sunt, ut ‘nepos’ ‘leges’
‘reges’. Hae uero quae sunt ambae breues similiter acuto accentu
proferuntur, ut ‘bonus’ ‘malus’. Sed notandum quod, si prior sint
longa positione, non circumflexo sed acuto pronuntiandae sunt,
ut ‘arma’ ‘arcus’, quia, quamuis sit longae positione, ideo tamen
exprimendae sunt tali accentu quia non sunt natura l<ongae>.[3]
Trisyllabae namque et tetrasyllabae siue deinceps si paenultimam
correptam habuerint, antepaenultimam acuto accentu proferunt, ut
‘Tullius’ ‘Hostilius’. Nam paenultima si positione longa fuerit,
acuetur, antepaenultima uero grauatur, ut ‘Catullus’ ‘Metellus’.
Si uero ex muta et liquida longa in uersu esse constat, in
oratione quoque accentum mutat, ut ‘latebrae’ ‘tenebrae’. Syllaba
uero ultima si breuis sit et paenultimam naturaliter longam
habuerit, ipsam paenultimam circumflectit, ut ‘Cethegus’
‘perosus’. Ultima quoque si naturaliter longa fuerit paenultimam
acuet, ut ‘Athenae’ ‘Mycenae’.

[4] Ad hanc autem rem arsis et thesis necessariae sunt. Nam in
unaquaque parte orationis arsis et thesis sunt non in ordine
syllabarum, sed in pronuntiatione uelut in hac parte ‘natura’ ut
quando dico «natu» eleuatur uox et est arsis intus, quando uero
«ra» uox deponitur et est thesis deforis. Quantum autem
suspenditur uox per arsin tantum deprimitur per thesin. Sed ipsa
uox quae per dictiones formatur donec accentum perficiat[ur], in
arsin deputatur, quae autem post accentum sequitur, in thesin.
His namque praelibatis de consequentia huius libri uideamus.

4. [1] Latina quidem nomina propria nominatiuum singularem a
terminantia in paenultima syllaba accentum seruant, quamquam
nonnulla uocalem ante uocalem habere uideantur, quae alia
differentiae causa, alia solo usu producenda sunt, ut
‘Catili[n]a’ ‘Verania’ ‘Stephania’. Appellatiua uero eundem
accentum obseruant a terminata, ut ‘poeta’ ‘regina’ ‘habena’
‘fortuna’ ‘harena’ ‘carina’. [p. 522 vol. III Keil]

Composita uero eandem sibi pronuntiationem defendunt quam habent
in simplicitate, ut ‘concaua’ ‘transfuga’: «fu» enim in
simplicitate breuis est, et ideo «tránsfuga», non «transfúga»
dicimus. ‘Homicida’ quoque et ‘parricida’ ideo longam i in
paenultimo habent, quia <a>e longam in i productam conuertunt.
Composita a cano paenultimam corripiunt; excipitur ‘tibicen’,
quod euphoniae causa pro duabus ii breuibus unam sonat longam.
Notantur autem pleraque quae i uocalem habent longam ante
uocalem, ut ‘philosophia’ ‘Papia’, quemadmodum unum uerbum ‘fio’,
quod solum i ante o productam habet. Ideo autem diximus
pleraque, quia omnia i uocalem ante uocalem habentia ultimam in
antepaenultima accentum mutant, ut ‘Veneria’ ‘Marcellia’ ‘Aricia’
‘Placentia’ ‘Ausonia’ ‘Turonia’ ‘Brixia’ ‘Sardinia’ ‘Teutonia’,
et illa quae in tia finiuntur, ut ‘iustitia’ ‘sapientia’. Hanc
autem regulam sequuntur omnia quae sic finiuntur praeter illa
quae supra diximus, quae alia differentiae causa, alia solo usu
pronuntiantur. Excipiuntur ‘illius’ ‘istius’ ‘ipsius’, genetiui
quorundam pronominum, quorum paenultimae indifferenter ponuntur.
Illa vero quae a uerbis colo gigno componuntur paenultimam breuem
habent, ut ‘caelicola’ ‘ruricola’ ‘siluicola’ ‘rurigena’
‘terrigena’ reliqua.
Omnia autem participio futuri temporis similia paenultimam
producunt ut haec: ‘scriptura’ ‘natura’ ‘lit[terat]ura’; quae
omnia, quando sunt nomina, tempore carent.
Ea uero, quae u ante a uel quamlibet uocalem habent, omnia
corripiuntur, ut ‘Mantua’ ‘Capua’ ‘Danaa’.
‘Corsica’ uero et similia breuiantur et omnia quae sunt
possessiua uel quae eisdem similia, si i habent in paenultima
subsequente c consonante, ut ‘Cretica’ ‘Isaurica’ ‘Alemannica’:
excipitur ‘uesica’, quod producitur. Quae autem habuerint n
producuntur, ut ‘Romana’ ‘Campana’ ‘Hispana’ ‘Cumana’. Et haec
omnia per obliquos casus producta siue correpta pronuntianda
sunt.
[2] E finita paenultimam syllabam omnia productam habent, ut
‘sedile’ ‘monile’ ‘singulare’ ‘uerbale’, quae aequaliter per
ceteros casus producenda sunt.
[3] O littera terminata praeposita uocali e paenultimam
corripiunt, ut ‘ganeo’ ‘Labeo’ ‘aleo’, quae solos nominatiuos
habent et uocatiuos habent. Ea uero quae i habent ante o
similiter corripiuntur, sed per ceteros casus excepto uocatiuo
producuntur, ut ‘mulio mulionis’, ‘quaternio quaternionis’.
Praeposita autem qualibet consonante paenultimam productam
seruant, ut haec ‘imago imaginis’, ‘uligo uliginis’, ‘fuligo’
‘caligo’ ‘dissimilitudo’ ‘magnitudo’, quorum alia o in obliquis
seruant et producenda sunt, alia in i [p. 523 vol. III Keil]
conuertunt et corripienda sunt, ut ‘Carbo Carbonis’, ‘Libo
Libonis’, ‘caligo caliginis’, ‘altitudo altitudinis’.
[4] I terminatum unum inuenitur trisyllabum indeclinabile, quod
in paenultimo breuiatur, ut hic et haec et hoc ‘nihili’.
[5] V terminatum unum reperitur aptotum in singulari (in plurali
declinatur), quod in paenultimo liquescit, ut ‘tonitru’.
[6]AL syllaba finita si sint appellatiua in paenultimo producenda
sunt, ut ‘uectigal uectigalis’, ‘tribunal tribunalis’; excipitur
‘animal’, quod corripitur.
Barbara autem propria breuiantur, ut ‘Hannibal’ ‘Hasdrubal’;
<ita>que omnia in obliquis casibus a productam in neutro, in
masculino breuem habent.
[7] IL syllaba terminata corripiuntur in paenultimo, ut hic
‘uigil’ huius ‘uigilis’, quod uidetur per syncopam proferri et
hoc in obliquis paenultimam corripit.
[8] OL syllaba terminatum unum inuenitur, quod in paenultimo
corripitur, ut hic ‘Heliol’.
[9] VL syllaba terminatum unum proprium reperitur quod breuiatur,
ut hic ‘Heriul’ quod barbarum est.
[10] VM terminata breuiantur, ut ‘Sophronium’ ‘Abrotonum’
‘Philotium’ ‘Dorcium’.
[11]EN syllaba finita, si sint a prima coniugatione uel quarta,
producenda sunt, ut ‘solor’ ‘solamen’ ‘munio’ ‘munimen’, ‘farcio’
‘farcimen’; si a secunda uel tertia, corripiuntur, ut ‘sedeo’
‘sedimen’ ‘rego’ ‘regimen’. Praeposita itaque c consonante
corripienda sunt, ut ‘liticen’ ‘fidicen’. Excipitur ‘tibicen’,
quod solum producitur, ut praediximus.
[12] AR syllaba terminata producuntur ad instar praedictorum
nominum, ut ‘torcular’ ‘lacunar’ ‘puluinar’; notatur ‘laquear’
quod breuiatur. Et omnia in obliquis producuntur, ut ‘torcularis’
‘puluinaris’ ‘lacunaris’; excipitur ‘iubar’, quod breuiatur
teste Virgilio: «iubare exorto».
[13] ER syllaba finita si sint neutri generis, in paenultimo
producenda sunt, ut hoc ‘cadauer’ ‘papauer’; si sint masculina
aut feminina, corripienda sunt, nisi sint positione longa, ut hic
‘alacer’ ‘uolucer’ ‘mediocer’ et haec ‘mulier’. Haec omnia et
his similia in obliquis corripiuntur, excepto ‘mulier’ huius
‘mulieris’; cetera autem, ‘cadaueris’ ‘papaueris’ ‘laseris’
‘tuberis’ ‘sileris’ ‘ciceris’, corripiuntur.
[14] IR syllaba terminata breuiantur, ut ‘semiuir’; ‘duumuir’
‘triumuir’ et omnia in obliquis sub uno accentu proferenda sunt.
[15] OR syllaba terminata i uocali praeposita breuiantur, ut
‘melior’ ‘doctior’ ‘sanctior’ ‘breuior’ et haec omnia in obliquis
productionem sibi defendunt.
Propria uero nomina productionem sibi minime defendunt, ut
‘Nestor Nestoris’, ‘Hector Hectoris’. Producuntur autem
appellatiua pleraque tam masculini quam feminini generis,
[quamuis non habeant i ante or], [p. 524 vol. III Keil] ut ‘uxor
uxoris’, ‘odor odoris’, ‘amor amoris’, ‘soror sororis’; neutralia
uero breuiantur, ut ‘robor roboris’, ‘femor femoris’. Notantur
‘memor’, quod est omnis generis et tamen corripitur, ut hic et
haec et hoc ‘memor’ huius ‘memoris’ et compositum ‘immemor
immemoris’ et unum communis generis quod producitur in obliquis,
ut ‘auctor’ huius ‘auctoris’.
[16] VR syllaba terminata breuiantur, ut ‘sapifur’ ‘letifur’; et
omnia in obliquis casibus breuiantur, ut huius ‘sapifuris’.
Similiter hic ‘satur’ et hoc ‘iecur iecoris’ uel ‘iecinoris’,
‘sulfur sulfuris’.
[17] AS syllaba terminata producuntur, ut ‘dignitas’ ‘felicitas’
‘pietas’ et omnia a litteram in nominatiuo productam seruant.
Notantur pauca masculini generis propria, partim a nominibus
ciuitatum propriis translata, quae per syncopam proferri
uidentur, dum accentum in ultima syllaba seruant, quod est contra
regulam Latinorum, ut ‘Larinas’ ‘Maecenas’ ‘Arpinas’. Sed in
uetustissimis libris inuenitur pro ‘Larinas’ ‘Maecenas’ ‘Arpinas’
nominatiui casus proferri ‘Larinatis’ ‘Maecenatis’ ‘Arpinatis’,
unde subtracta ti accentus remanet.
[18] ES syllaba terminata breuiantur, ut ‘Hercules’ ‘sonipes’
‘alipes’ [locuples], et in obliquis similiter breuiantur, ut
‘Herculis’ et cetera. Excipitur ‘heres heredis’, quod producitur.
Et notandum quod omnia quae sunt quintae declinationis in
obliquis producuntur, quando paenultimae eorum in nominatiuo et
in uocatiuo corripiuntur, ut haec ‘facies faciei’, ‘acies’,
‘dies’. Praeterea unum notatur eadem clausula finitum, quod non
quintae sed tertiae declinationis est, producitur tamen, ut
‘quies quietis’. Cetera in obliquis corripienda sunt, ut ‘abies
abietis’, ‘aries’, ‘paries’.
[19] IS syllaba finita, si sint accidentia producuntur, ut
‘suauis’ ‘memorialis’ ‘specialis’. Haec autem omnia communis sunt
generis, faciunt enim neutrum sic: hic et haec ‘suauis’ et hoc
‘suaue’, hic et haec ‘specialis’ hoc ‘speciale’. Nam et in
obliquis producuntur, ut huius ‘specialis’ et ‘suauis’.
Appellatiua autem producenda sunt, ut ‘securis’ ‘lebetis’
‘sinapis’. Cetera uero corripienda sunt in obliquis casibus quae
disyllaba inueniuntur in nominatiuo, ut ‘lapis lapidis’, ‘puluis
pulueris’, ‘sanguis sanguinis’; excipitur ‘impubis’, quod
producitur tam in nominatiuo quam in obliquis casibus, ut huius
‘impubis’.
[20] OS syllaba terminata in paenultimis producenda sunt, ut
‘sacerdos’ [p. 525 vol. III Keil] [‘sacerdotis’ quod positione
longum est] ‘armagatos’ ‘seruigatos’ [in obliquis producuntur],
‘lepos leporis’, quod elegantiam significat, ‘nepos nepotis’.
[21] VS syllaba finita in paenultima productionem sibi defendunt,
ut ‘tribunatus’ ‘magistratus’ ‘consulatus’ ‘principatus’, et
omnia quae a uerbis ueniunt, quae sunt similia participio, ut
‘amatus’ ‘deletus’ ‘stratus’ ‘lacessitus’ ‘cupitus’ ‘munitus’
‘auditus’. Excipiuntur haec, ‘satus’ ‘situs’ ‘litus’ ‘quitus’,
quae corripiuntur non solum in simplicitate sed etiam in
compositione, ut ‘insitus’ ‘illitus’ ‘nequitus’: ‘citus’ quoque
licet corripere et producere: dicimus enim ‘íncitus’ et
‘incítus’.
Composita uero ab ‘eo is’ corripiuntur, ut ‘aditus’ ‘praeteritus’
‘obitus’. A ‘do’ quoque vel ‘sto’ composita breviantur, ut
‘datus’ (inde fit ‘inditus’), ‘status’ (inde fit ‘institus’); a
reor similiter ‘ratus’ (inde fit ‘irritus’). A ‘spiro’ quoque vel
‘halo’ nomina uenientia breuiantur, ut ‘spiritus’ ‘halitus’. Ab
‘ambio’ ‘ambitus’, sed quando participiale est seruat productam
paenultimam. A rutus quoque composita paenultimam corripiunt, ut
‘erutus’ ‘dirutus’. Notandum est namque quod haec, quando nomina
sunt, tempore carent, quando uero participialia, tempus cum
significatione demonstrant, ut ‘amatus sum illum’, id est ‘amaui’
illum.
Nomina uero [tertiae declinationis] terminantia us nominatiuum
breuiantur quae supradictis non ueniunt, ut ‘seruitus’
‘fraxinus’; excipitur ‘papyrus’ quod producitur, ut huius
‘papyri’. Alia omnia quamquam non sint longa in nominatiuo, tamen
in aliis casibus producenda sunt, ut ‘seruitus seruitutis’,
‘palus paludis’, ‘iuuentus iuuentutis’; excipiuntur haec quae
corripiuntur in nominatiuo, ‘Venus Veneris’, ‘Ligus Liguris’,
‘lepus leporis’, quod animal est.
Propria uero uel appellatiua masculini generis, siue ex se
feminina faciunt siue in aliud genus minime transformantur,
breuiantur ut ‘Terentius’ ‘Martius’; excipiuntur haec quae habent
a in paenultimo et possessionem significant uel a possessoribus
deriuantur, ut ‘Martianus’ ‘Terentianus’ ‘Capuanus’
‘Beneuentanus’ ‘Hispanus’ ‘Placentinus’ ‘taurinus’ ‘leporinus’.
Quae autem habent c inter i et us in paenultimo corripiuntur, ut
‘porticus’ ‘Gallicus’ ‘Italicus’ ‘Alemannicus’ ‘Romanicus’;
excipiuntur ea quae habent a, ut ‘Taurinacus’.
[22] AX syllaba terminata omnia corripiuntur, ut ‘contumax’
‘pertinax’ ‘peruicax’, et in obliquis casibus producuntur, ut
‘contumacis’ ‘pertinacis’ ‘peruicacis’.

[23] EX syllaba terminata breuiantur, ut ‘artifex’ ‘aurifex’
‘murex’ ‘opifex’ [‘opificis’]; sed reperitur unum masculini
generis, quod in obliquis casibus e productam seruat, ut hic
‘ueruex’ huius ‘ueruecis’, quod animal est.

[24] IX syllaba finita producuntur, ut ‘bellatrix’ ‘uenatrix’;
excipiuntur ‘meretrix’ [p. 526 vol. III Keil] ‘genitrix’. Sed
omnia in obliquis casibus producuntur exceptis his, haec ‘salix
salicis’, hic ‘calix calicis’.

[25] OX syllaba finita breuiantur, ut ‘infelox’ ‘ueliuox’ ‘esox’
‘atrox’ ‘celox’, quod scapham navis significat, et in obliquis
producuntur, ut ‘esocis’ ‘ueliuocis’.

[26] VX syllaba finita producuntur, ut ‘Pollux Pollucis’,
‘pullinurux’, ‘crurinurux’; excipitur ‘coniunx’, quod nomen sine
n quidam proferri uolunt, quia in obliquis casibus n litteram
amittit, ne uerbum putetur.

[27] T littera terminata tam in obliquis casibus quam in
nominatiuo breuiantur et neutri generis sunt, ut ‘sinciput’
‘occiput’. Persius «et fissa fumosum sinciput aure».

[28] Quae in duas consonantes desinunt, nisi sint positione
longa, ut in compositione [antequam componuntur] in simplici
figura productionem sibi seruant, ut ‘cedens intercedens’ et
‘clamans conclamans’. Cetera omnia breuiantur, ut ‘omnipotens’
‘plenipotens’ ‘armipotens’ ‘insidiens’ ‘audiens’. Et haec omnia
tam longa quam correpta in obliquis producuntur, quia seruant
positionem. Excipiuntur haec quae non habent n, ut ‘caelebs
caelibis’, ‘inopis inopis’, ‘adeps adipis’, ‘hiems hiemis’.

5. [1] Regulis accentuum nominis expositis tractandus est
accentus qui in uerbis obseruatur, qui etiam certis diffiniendus
est regulis.
Vniuersa enim uerba coniugationis primae quae in secunda persona
as syllaba finiuntur, cum in trisyllabis vel tetrasyllabis
ueniunt, in paenultimis syllabis per omnes modos producenda sunt,
ut ‘amo amas amabam amaui’; excipitur praeteritum
plusquamperfectum, quod solum breuiatur, ut ‘amaueram’, et
futurum eiusdem indicatiui in primis et secundis personis
pluralibus cuius exemplum hoc est,[futurum] ‘amabo amabis amabit’
et pluraliter ‘amabimus amabitis amabunt’.
Ab his namque regulis exeunt nouem quae in ui mittunt praeteritum
perfectum et primas et secundas personas futuri indicatiui
corripiunt, ut ‘seco secui secueram secabimus secabitis’, cetera
producuntur, ut ‘seco secas secabam secabo <secabis> secabit’,
‘domo domas domabam domabo domabis domabit’, ‘frico fricas
fricabam fricabo fricabis fricabit’, ‘ueto uetas uetabam’, ‘sono
sonas sonabam’, ‘tono tonas tonabam’, ‘mico micas micabam’,
‘crepo crepas crepabam’, ‘plico plicas plicabam’. Tamen adnexis
praepositionibus praesens breuiatur, quod in disyllabis uenit,
nisi positione aut natura ipsa uerba producta sunt, ut ‘reparo’
‘reseco’ ‘resono’ ‘replico’. Notatur namque ‘plico’ quod
praeteritum ‘plicui’ uel ‘plicaui’ facit.
Quattuor ab hac exeunt regula, ‘sto’ ‘do’ ‘lauo’ ‘iuuo’, quae cum
componuntur, sicut in simplicitate, neque in aui neque in ui
exeunt [formam superiorem sequentes], ut ‘resto restiti
restiteram restabimus restabitis restabunt’, ‘reddo reddidi [p.
527 vol. III Keil] reddideram’. [Excipiuntur ‘relauo’ ‘reuiuo’,
quae in praeterito sic exeunt, ut ‘relaui’ ‘reuixi’; secuntur
etiam regulam superiorem, ut ‘relauo relaui relaueram
relauabitis’ ‘reuiuo reuixi’].
Excipitur ‘relauo’, quod in praeterito perfecto et
plusquamperfecto et in uno futuro modi coniunctiui la syllabam
longam habet, in ceteris uero modis et temporibus breuiatur, ut
‘relaui relaueram [relauabitis relauabunt]’.
Notantur namque quae in simplici figura sunt longa quia ipsam
productionem quam habent in simplicitate retinent in
compositione; sed etiam praepositio quando componitur cum
qualibet parte orationis qualis ipsa praepositio est talis
remanet in compositione, ut ‘redimo’ ‘inhaereo’ ‘subuerto’.
[2] Omnia uerba secundae coniugationis, quae es finiuntur in
secunda syllaba praesentis temporis, in trisyllabis et
tetrasyllabis uel etiam polysyllabis inueniuntur et omnia in
paenultimo corripiuntur, ut ‘rubeo’ ‘habeo’ ‘misceo’ ‘langueo’
‘iaceo’ ‘rigeo’, sed per ceteros modos superiores formulas quas
in prima coniugatione subscripsimus, sequuntur.
Notantur haec quae in praeterito perfecto et plusquamperfecto et
in uno futuro modi coniunctiui producuntur et in simplicitate et
compositione, in ceteris autem temporibus breuiantur, sic: ‘sedeo
sedi sederam sedero’, ‘resideo resedi resederam resedero’,
‘caueo caui caueram cauero’ [‘lauo laui laueram lauero’]
[3]Verba tertiae coniugationis, quae is syllaba finiuntur <in
secunda persona> praesentis temporis, corripiuntur, nisi
positione sint longa, excepto praeterito imperfecto <indicatiui
modi>, ubi semper paenultima syllaba longa erit ut ‘tribuo
tribuebam tribuam tribui tribueram’.
Notantur autem quae in iui uel in eui exeunt in praeterito quae
productionem seruant in eodem praeterito perfecto eiusdem <modi>,
ut ‘cupio cupiui’, ‘quiesco quieui’, ‘sapio sapiui’.
Cetera uero breuem sibi regulam defendunt nisi positione longam
habeant, ut ‘contemno contempsi’, ‘gero gessi’. Excipiuntur haec
quae in praesenti tempore et in ceteris temporibus breuiantur, in
praeterito perfecto et plusquamperfecto et in uno futuro modi
coniunctiui producuntur, ut ‘lego legi legeram legero’, ‘facio
feci feceram fecero’; similiter ‘fugio fugi fugeram fugero’,
‘fodio’, ‘ago’, ‘emo’.
Ab his ergo regulis discrepant duo uerba quae in praeterito
breuiantur et in praesenti producuntur ut ‘pono’ et ‘cogo’:
dicimus enim ‘repono reposui’ et ‘recogo recoegi’; co uero
syllaba in praesenti longa et in praeterito breuis. Similiter
uero alia duo uerba excipiuntur quae sunt primae coniugationis,
quae etiam ut superiora producta in praesenti et in praeterito
correpta, ‘do’ et ‘sto’. Dicimus enim ‘reddo reddidi’, ‘resto
restiti’.
Notandum namque est quod omnis dictio, quae in trisyllabis et in
ceteris polysyllabis exit, antepaenultimam seu productam seu [p.
528 vol. III Keil] correptam licenter in metro profert poetica
licentia [qua nos protegat omnipotens rex].
[4]Quartae coniugationis uerba, quae in i litteram productam
desinunt in secunda persona praesentis temporis, in trisyllabis
et in ceteris polisyllabis ueniunt et omnia paenultimam breuem
habent, ut ‘audio’ ‘accio’ ‘mollio’ ‘sopio’. Excipiuntur ‘eo’ et
‘queo’ et quae in disyllabis ueniunt, ut ‘scio’. Sed haec omnia
et his similia regulam primae coniugationis sequuntur.
Notantur haec quae in praesenti tempore et in ceteris temporibus
breuiantur, in praeterito uero perfecto et plusquamperfecto, ut
iam in aliis diximus, et in futuro modi coniunctiui producuntur,
‘scio sciui sciueram sciuero’, ‘queo quiui quiueram quiuero’,
‘odio odi oderam odero’, ‘saeuio saeuii saeuieram saeuiero’, ‘eo
iui iueram iuero’, ’uenio, ueni, ueneram, uenero’.
Quoniam, ut opinor, latius et conuenienter de his accentibus
tractatum est, nunc de consequentibus uideamus.
6. [1]Participium namque illos accentus, quos nomen habet, in
omni loco, ut diximus dum de his tractabamus, sequitur.

[2]Pronomen uero eisdem regulis similiter utitur. Notandum est
namque illa pronomina quae in ultimis accentum seruant, sicuti
‘huic’ et ‘nostras’ et ‘uestras’. Ideo haec apud modernos ita
habentur, quia apud antiquissimos ‘huicce’ et ‘nostratis’ et
‘uestratis’ declinabantur; retinent namque accentum in ultimo
quem habebant in paenultimo. Et non solum haec erant apud eos,
uerum etiam multa alia quae differentiae causa uel solo usu
dicebantur, ut ‘egomet feci’; ‘met’ namque adiectio syllabica est
in ego ut in aliis ‘ne’ ‘ce’, ut ‘illiccine’ ‘huiusce’.

[3] Aduerbia namque quae E terminantur breuiantur in paenultima,
ut ‘hodie’ ‘sedule’: quae a nomine ueniunt producuntur, ut
‘Tulliane’ ‘Marciane’; si M, producuntur, ut ‘meatim’ ‘tuatim’;
si I, breuiantur, ut ‘uesperi’; si O, causa differentiae in
ultimo seruantur accentum, ut ‘falsó’; si A, similiter, ut ‘uná’,
ne putetur esse nomen; si AS, in ultimo, ut ‘aliás’, ne nomen
esse uideatur; si ER, breuiantur, ut ‘breuiter’; si L, similiter,
ut ‘edepol’; si C, in ultimo, ut ‘illíc’; si S, breuiantur, ut
‘funditus’.
Notandum est namque quod omnia aduerbia composita quae
praepositionibus componuntur sub uno accentu pronuntianda sunt,
ut ‘deínde’ ‘exínde’.
[4] Hanc enim regulam omnis coniunctio sequitur in compositis et
in simplicibus, ut ‘interea’ ‘etenim’.

[5]Praepositio uero in fine semper accentum seruat, ut ‘apúd’
‘anté’.

[6]Interiectio uero nullam certam regulam seruat; tamen uel in
fine uel in medio acuitur, ut ‘papae’ ‘euax’. [p. 3 vol. III
Keil]

