digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Querolus

Anonymus

Correzione linguistica: Laura Mosca

Codifica XML: Laura Mosca

2011 digilibLT, Vercelli

Fonte: Querolus (Aulularia) Le Grincheux (La Comédie de la petite
marmite), texte établi et traduit par Catherine Jacquemard-Le
Saos, Paris 1994 (Collection des Universités de France)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

QVEROLVS
(AVLVLARIA)
PERSONAE
LAR FAMILIARIS
QVEROLVS, EVCLIONIS FILIVS
MANDROGERVS PARASITVS
SARDANAPALLVS PARASITVS
SYCOPHANTA PARASITVS
PANTOMALVS SERVVS
ARBITER VICINVS

{$SIGLA PERSONARVM IN TEXTV$}

LAR.
QVER.
MAND.
SARD.
SYCOPH.
PANT.
ARB.

 Prooemium  

[1] Rutili, uenerande semper magnis laudibus, qui das honoratam
quietem quam dicamus ludicris, inter proximos et propinquos
honore dignum putans, duplici, fateor, et ingenti me donas bono:
hoc testimonio, hoc collegio, haec uera est dignitas.
[2] Quaenam ergo his pro meritis digna referam praemia? Pecunia,
illa rerum ac sollicitudinum causa et caput, neque mecum abundans
neque apud te pretiosa est. Paruas mihi litterulas non paruus
indulsit labor: hinc honos atque merces, hoc manebit praemium.
Atque ut operi nostro aliquid adderetur gratiae, sermone illo
philosophico ex tuo materiam sumpsimus. Meministine ridere tete
solitum illos qui fata deplorant sua atque Academico more quod
libitum foret destruere et adserere te solitum? Sed quantum
licet? Hinc ergo quid in uero sit, qui solus nouit, nouerit: nos
fabellis atque mensis hunc libellum scripsimus.
[3] Materia haec est. Pater Queroli nostri fuit auarus Euclio.
Hic Euclio aurum in ornam congessit olim, quasi busta patris,
odoribus insuper infusis tituloque extra addito. Nauem ascendens
ornam domi fodit, rem nulli aperuit. Hic peregre moriens
parasitum ibidem cognitum filio coheredem instituit tacita
scripturae fide, si eidem thesaurum occultum sine fraude
ostenderet. Locum tantummodo thesauri senex ostendit oblitus
doli. Parasitus nauem ascendit, ad Querolum uenit et rupit fidem,
magum mathematicumque sese fingens et quicquid mentiri fur
potest. Ea quae a patrono didicerat Queroli secreta et
familiaria, quasi diuinus, loquitur.
[4] Querolus fidem accommodat auxiliumque poscit. Parasitus magus
domum purificat et puram facit, sed, ubi primum libere ornam
inspexit, uetere decipitur dolo. Bustum quod simulabatur credidit
atque inrisum se putat. Inde, ut aliquatenus sese ulcisceretur,
ornam Queroli in domum callide et occulte obrepens per fenestram
propulit. Qua explosa et comminuta, bustum in pretium uertitur.
Itaque thesaurum contra rationem et fidem, cum lateret prodidit,
cum perisset reddidit. [5] Postea re comperta, parasitus reuolat
et partem petit. Sed quia quicquid abstulerit confitetur,
quicquid rettulerit non docet, primum furti post etiam sepulcri
uiolati est reus. Exitus ergo hic est: ille dominus, ille
parasitus denuo fato atque merito conlocantur sic ambo ad sua.
[6] Tuo igitur, <uir> inlustris, libellus iste dedicatur nomini.
Vivas incolumis atque felix uotis nostris et tuis.
 Prologus  

[7] Pacem quietemque a uobis, spectatores, noster sermo poeticus
rogat, qui Graecorum disciplinas ore narrat barbaro et Latinorum
uetusta uestro recolit tempore. Praeterea precatur et sperat, non
inhumana uoce, ut qui uobis laborem indulsit, uestram referat
gratiam. [8] Aululariam hodie sumus acturi, non ueterem at rudem,
inuestigatam et inuentam Plauti per uestigia. Fabella haec est:
felicem hic inducimus fato seruatum suo atque e contrario
fraudulentum fraude deceptum sua. Querolus, qui iam nunc ueniet,
totam tenebit fabulam. Ipse est ingratus ille noster: hic felix
erit. E contrario, Mandrogerus aderit fraudulentus et miser. Lar
Familiaris qui primus ueniet, ipse exponet omnia. Materia uosmet
reficiet, si fatigat lectio.
[9] In ludis autem atque dictis, antiquam nobis ueniam
exposcimus. Nemo sibimet arbitretur dici quod nos populo dicimus,
neque propriam sibimet causam constituat communi ex ioco. Nemo
aliquid recognoscat: nos mentimur omnia. [10] Querolus an
Aulularia haec dicatur fabula, uestrum hinc iudicium, uestra erit
sententia. Prodire autem in agendum non auderemus cum clodo
pede, nisi magnos praeclarosque in hac parte sequeremur duces.

 <Scaena I>  

LAR FAMILIARIS

[11] LAR. Ego sum custos et cultor domus cui fuero adscriptus.
Aedes nunc istas rego, e quibus modo sum egressus. Decreta
fatorum ego tempero, si quid boni est, ultro accerso, si quid
grauius, mitigo. Queroli nunc sortem administro, huius ingrati
non mali. Hic exinde sibimet sufficiens fuit, quod primum est
bonum, nunc autem etiam locupletissimus erit. Sic meritum est
ipsius, nam quod pro meritis reddendum nobis non putatis, ipsi
uosmet fallitis. Ordinem autem seriemque causae breuiter iam nunc
eloquar.
[12] Pater huius Queroli Euclio fuit auarus et cautus senex. Hic
enorme pondus auri olim in ornam condidit. Sic quasi <busta>
patema uenerans, aurum celabat palam. Peregre uadens ornam domi
sepeliit ac reliquit ante aras meas: tumulum suis, mihi thesaurum
commendauit. Abiit neque rediit senex. [13] Peregre moriens, uni
tantummodo rem indicauit fraudulento et perfido, cui tamen siue
oblitus siue superuacuum putans de busto et titulo nihil exponit.
Querolo iuxta fatum hoc sufficit. Nunc ergo thesaurus domi
habetur, omnibus ignotus et notus tamen. Erat sane facile nobis
aurum domino ostendere aut responso aut somnio. Sed ut agnoscant
homines nemini auferri posse quod dederit deus, aurum quod fidei
malae creditum est, furto conseruabitur. Fur ergo iam nunc
aderit, per quem nobis salua res erit. Iste ornam cum reppererit,
bustum putabit: sic ille prospexit senex. Praedam qui
abstulerit, reportabit, totumque reddet qui parte contentus non
fuit. Itaque bene perfidus alteri fraudem infert, damnum sibi.
Tamen ne frustra memet uideritis, exponere quaedam uolo.
[14] Querolus iste noster, sicut nostis, omnibus est molestus,
ipsi, si fas est, deo, homo ridicule iracundus, itaque ridendus
magis. Disserere cum istoc uolupe est et confutare uanam hominum
scientiam. Fatum itaque iam nunc et hominem e diuerso audietis:
uos iudicium sumite. Genium autem ipsius esse me quantum fieri
potuerit cautissime confitebor, ne quod mihi faciat malum, nam
maledicere mihimet numquam cessat ille noctes et dies.
[15] Sed eccum ipsum audio, fatum et fortunam clamitat. Iste ad
me uenit. Patrem peregre mortuum audiuit. Hui quam grauiter
dolet! Vt sunt humana, credo quia nihil relictum comperit. Et
quid ego nunc facio? Auolare subito hinc non possum, nimium memet
credidi. Oportune hamigerum hic tridentem uideo, praesidium
hercle non malum! Querolus si molestus esse hodie non destiterit,
faciam ut queratur iustius. Vnde esse hoc dicam? Piscatores mane
hac praeterisse uidi: ipsis forte hoc excidit.
 <Scaena II>  

QVEROLVS, LAR FAMILIARIS[16]

QVER. O fortuna, o fors fortuna, o fatum sceleratum atque impium!
Si quis nunc mihi tete ostenderet, ego nunc tibi facerem et
constituerem fatum inexsuperabile.

LAR. Sperandum est hodie de tridente. Sed quid cesso interpellare
atque adloqui? Salue, Querole.

QVER. Ecce iterum rem molestam: "salue Querole". Istud cui bono,
tot hominibus hac atque illac "haue" dicere? Etiamsi prodesset,
ingratum foret.

LAR. Misanthropus hercle hic uerus est: unum conspicit, turbas
putat.

QVER. Quaeso amice, quid tibi rei mecum est? Debitum reposcis an
furem tenes?

LAR. Iracundus nimium es, Querole.

QVER. Heia, ego officium sum aspernatus, adicit et conuicium.

LAR. Mane paulisper.

QVER. Non uacat.

LAR. Sic necesse est, mane.

[17] QVER. Iam istud ad uim pertinet. Age, dic quid uis.

LAR. Scin tu quam ob causam tridentem istum gestito?

QVER. Nescio edepol, nisi quod primum propter inportunos inuentum
esse hoc reor.

LAR. Idcirco hunc gestito, ut si me adtigeris, talos transfodiam
tibi.

QVER. Dixin hoc fore? Nec salutatio inpune hic datur. Non mala
hercle est condicio: neque te contingo neque me tu contigeris.
Vale! Ite et conserite amicitias! Ecce adfabilitas prima quid
dedit?

LAR. Mane, ego sum quem requiris quemque accusas, homuncio.

QVER. Ohe, talos ego incolumes ferre hinc uolo!

LAR. Non tu paulo ante fatum accusabas tuum?

QVER. Accuso et persequor.

LAR. Ades ergo huc, ego sum.

QVER. Tu fatum es meum?

LAR. Ego sum Lar Familiaris, fatum quod uos dicitis.

QVER. Te ego iamdudum quaero: nusquam hodie pedem!

LAR. Praemonueram de tridente, caue abstine!

QVER. Immo tu caue!

LAR. Ego iam prospexi.

QVER. Quidnam hoc est praestigium?

LAR. Apage sis, homo ineptissime, hic nullum est praestigium.
Desiste, nisi excipere mauis trina pariter uulnera.

[18] QVER. Attat uero simile est esse hunc nescio quem de
aliquibus uel geniis uel mysteriis. Ita seminudus dealbatusque
incedit, toto splendet corpore. Euge, Lar Familiaris, processisti
hodie pulchre. Sed non totum intellego. Quod seminudus es,
recognosco, unde dealbatus, nescio. Egomet iamdudum apud
carbonarias agere te putabam, tu de pistrinis uenis.

LAR. Hei, etiam istud de meo, quod, in malis tuis, commode
iocaris. Audi nunc iam. Permouet nosmet, Querole, tua, quamuis
inanis, querimonia. Idcirco itaque ueni ut ratio tibi ex integro
redderetur, quod nemini antehac contigit.

QVER. Tibine rationem rerum humanarum licitum est nosse atque
exponere?

LAR. Et noui et doceo. Proinde quicquid exinde quereris, hodie
totum expromito.

QVER. Dies deficiet ante.

LAR. Breuiter percurre pauca, de quibus nunc tibi exponantur
omnia.

QVER. Vnum solum est unde responderi mihi uolo: quare iniustis
bene est et iustis male?

LAR. Primum, ut apud uosmet fieri uideo, de persona est quaestio.
Cuinam tu uerba promis, tibine an populo?

QVER. Et populo, et mihi.

LAR. Cum tu satis ipse sis reus, quemadmodum tibi aliisque multis
defensorem te paras?

QVER. Ego noui me reum non esse.

LAR. Ergo posthac adsertio conticescet, si persona exploditur.
Inter bonos an inter malos tete numeras?

QVER. Etiam quaeritas quid mihimet ipse uidear, cum de scelestis
conquerar?

LAR. Si probo de illis tete esse quos accusas, hoc est de malis,
pro quibus posthac loquere?

QVER. Si criminosum me esse conuiceris, necesse est meritis ut
meis sensum accommodem.

[19] LAR. Celeriter nunc mihi responde, Querole. Quanta iam putas
fecisse te capitalia?

QVER. Equidem nullum quod sciam!

LAR. Nullumne? Ergo exciderunt omnia?

QVER. Immo omnia prope retineo, sed scelus nullum scio.

LAR. Eho, Querole, furtum nunquam admisisti?

QVER. Numquam ex quo destiti.

LAR. Ha, ha, he, hoc est numquam admisisse?

QVER. Quod uerum est, non nego. Adulescens quaedam feci, fateor,
laudari quae solent.

[20] LAR. Cur igitur destitisti de scelere tam laudabili?
Transeamus istud. Quid de falso dicimus?

QVER. Hem quis autem uerum dicit? Istud commune est. Abi.

LAR. Idcirco crimen non est? Quid de adulterio?

QVER. Attat etiam hoc crimen non est.

LAR. Quando autem licitum esse coepit?

QVER. Men rogas, quasi tu nescias? Hoc est quod nec permitti nec
prohiberi potest.

LAR. Quid ad haec, Querole? Videsne te contra licitum uiuere?

QVER. Si tu me ad haec reuocas, nemo est innocens.

LAR. Et tamen non de omnibus tete interrogaui, si reminisceris.

QVER. Nihil est amplius.

[21] LAR. Nulli igitur mortem optasti?

QVER. Nemini.

LAR. Quid si conuinco?

QVER. Nihil est quod respondeam.

LAR. Dic mihi si soceros nunquam habuisti.

QVER. Ecce iterum generalia.

LAR. Ergo omnia de omnibus confiteris.

QVER. Quando sic interrogas.

LAR. Quando haec tibi leuia uidentur, nescio quid sit quod crimen
putes. Dic mihi praeterea quotiens peieraueris. Expone
celeriter.

QVER. Bona Hora hoc exaudiat! Istud a me semper alienum fuit.

LAR. Quanto amplius quam milies peieraueris, hoc requiro, saltem
hoc dicito!

QVER. Ohe, illa tu nunc requiris cotidiana et iocularia.

LAR. Non facile intellego, periurium ioculare quid putas. Tamen
transeamus quod, ut uideo, consuetudo iam fecit leue. Quid
igitur? Sciens prudensque sacramentorum numquam rupisti fidem? Vt
alia reticeam, numquam iurasti amare te quem iuratus oderas?

QVER. Heu me miserum! Quid ego hodie mali cum istoc repperi!
Iuraui saepe, fateor, quod cum staret uerbis, non staret fide.

LAR. Vrbane igitur peierasti: fieri hoc solet. Quanto mallem ut
sermo laberetur et staret fides! Tune, Querole, uerbis te
absolutum esse credis? Peierat saepe qui tacet: tantum est enim
tacere uerum quantum et falsum dicere.

QVER. Omnia igitur peregisti, totum commerui. Vale.

[22] LAR. Immo nihil est actum, Querole, nisi sequantur haec duo:
primum contra meritum tuum miserum te non esse ut comprobem,
secundo etiam felicem tete esse iam nunc ipse intellegas.

QVER. Ergone egomet aerumnosus non sum?

LAR. Es, fateor, sed uitio tuo. Atque ut in omnibus reuincare,
expone breuiter de quibus quereris maxime.

QVER. Primum tibi, geniorum optime, conqueror de amicis.

LAR. Spes bona, quid de inimicis iste faciet? In quo tamen
amicitiarum te laesit fides?

QVER. Nemo mihi magis molestus quam familiaris neque magis
morigerus quam leuiter cognitus.

LAR. Quidnam hoc mirum est, si te qui nouit despicit, qui non
nouit diligit?

QVER. Agimus tibi gratias, Lar Familiaris, tu nos ornas in
omnibus.

LAR. Iam intellego quid querere. Visne breuibus remedium hinc
dari?

QVER. Valde cupio.

[23] LAR. In amicitiam et fidem stultum ne receperis. Nam
insipientum atque improborum facilius sustinetur odium quam
collegium.

QVER. Quid si sapiens non erit?

LAR. Stultos ingenio rege.

QVER. Quo modo?

LAR. Vis te non decipi?

QVER. Cupio.

LAR. Ne credideris nemini. In tua est potestate ne decipiaris.
Cur accusas perfidos? Visne tibi honorem deferri?

QVER. Maxime.

LAR. Inter miseros uiuito.

QVER. Prope uera loqueris.

LAR. Visne te non decipi, maxime a tuis?

QVER. Vellem, si fieri potest.

LAR. Dicam quod dictum est prius: nemini te, Querole, nimis
sodalem feceris. Res nimium singularis est homo, ferre non
patiens parem. Minores despicitis, maioribus inuidetis, ab
aequalibus dissentitis.

<QVER.> Dic quaeso, quid placeat.

<LAR.> Ergo secundum uitia et mores quid sit tenendum, discito.
Compares comessationes uinum turbas respue. Quem tu maxime
tibimet obligare uolueris, quanto leuius nectito! Conuentus uero
et debacchationes et ioca friuola non quaero, ut amorem pariant,
utinam nihil odiorum darent!

QVER. Quid quod plures huiusmodi societate optime utuntur?

LAR. Noui omnia. Illos mihi tu narras qui totum occultant? Nimium
uel prudentes uel felices sunt quos requiris. Hoc ad Querolum
non facit.

[24] QVER. Est aliud quod accusem. Pauper ego sum quidem, sicut
tu uel nosti uel facis, sed hoc mecum tolerabile est. Illud
prorsus non fero quod tenuitati nemo ignoscit neque cuiquam ut
aliquem dicat pauperem, <sufficit>.

<LAR.> Quid praeterea?

<QVER.> Hui quantum adiiciunt! Stultitiam neglegentiam somnum et
gulam: patientia desidiae, acrimonia crudelitati adsignantur. Sic
uertuntur omnia. Nemo ad facultates, nemo ad sensum respicit.
Semper diues diligens, contra pauper neglegens.

LAR. Censoribus haec reserua, Querole. Nunc autem illud dicito
quod specialiter te inquietat et grauat, nam ista quae
protulisti, communia sunt et antiqua paupertatis crimina. Tamen
tu neque diues neque pauper es. Hoc si agnosceres, felix eras.

QVER. Scisne me nuper patrem amisisse?

LAR. Seruasti praeceptum! Speciale hoc plane est: hoc est quod
nemini antehac contigit! Quid igitur? Nonne iustum hoc fuit
patrem ut efferret filius?

QVER. Fateor, sed pater ipse nihil reliquit.

LAR. Dura deploratio! Exequias inanes tibi contigisse luges?
Irasceris ergo, non doles. Patri certe nihil defuit tibique hodie
nihil defit: non enim hoc parua hereditas. Suscensesne? Senio
saltem extremo sibimet uixit, qui semper tibi. Vtinam tu
heredibus tantum relinquas quantum reliquit Euclio! Dic ergo
aliud: iam istinc nihil audio.

[25] QVER. Seruus mihi est quem tolerare nequeo, Pantomalus et
mente et nomine.

LAR. Felicem te, Querole, si unus tibi est Pantomalus, multi
Pantomalos habent.

QVER. Sed plures audio qui suos etiam laudant.

LAR. Isti peiores habent.

QVER. Cur igitur laudant?

LAR. Quia quid perdant, nesciunt.

[26] QVER. Tempestas maxime fructus meos numquid commune hoc
fuit?

LAR. Non uno genere homines puniuntur: tibi tempestas obfuit,
alter aliud pertulit.

QVER. Ohe, consortes mei iamdudum nihil incommodi pertulerunt.

LAR. Fallis turpiter.

QVER. Da, quaeso, ueniam: ignorabam peculiarem tibi curam esse
hanc de consortibus meis. [27] Adhuc habeo quod obiciam. Vicinus
mihi malus est.

LAR. Ecce rem uere malam! Tamen, Querole, de uno isto quantum
etiam hic praestiterim, uide. Vicinum malum pateris unum tantum,
quid faciunt illi qui plures habent?

QVER. Conserua istum quaeso, Lar Familiaris, ex uoto meo tuere
quem praestitisti ne forte nascantur duo.

LAR. Quid si etiam hinc uincimus? Dic quaeso nunc mihi quem tu
putas feliciorem, tete an istum de quo quereris?

QVER. Quidnam hic simile est? Aut numquid dubitari potest
feliciorem eum esse qui alterum queri compellit quam ille qui ad
querelam confugit?

LAR. Hem Querole, uis iam nunc facimus ut infeliciorem esse hunc
scias?

QVER. Valde cupio.

LAR. Sed hoc egomet tibi tantum indicabo. Paululum aurem
accommoda.

QVER. Cur non aperte loqueris? Numquidnam etiam tu times?

LAR. Quidni timeam qui tecum uiuo? Aurem accommoda.

QVER. Age, dicito... Ha ha he, habeat teneat possideat aeque cum
suis! Laute edepol nos accipis, doctor!

<LAR.> Nonne?

<QVER.> Certe iam nihil conqueror.

LAR. Quid istuc, Querole? Paululum tibi ita uidetur, rursum ad
ingenium redis. [28] Sed quoniam miserum te non doces, superest
ut felicem comprobem. Dic quaeso, Querole, sanus es?

QVER. Ita arbitror.

LAR. Quanti hoc aestimas?

QVER. Hoc etiam inputas?

LAR. O Querole, sanus es et felicem te negas? Vide ne postmodum
felicem te fuisse scias.

QVER. Iam superius dixeram, bene mecum agitur, sed iuxta alios
male.

LAR. Certe apud te bene.

QVER. Fateor.

LAR. Quid quaeris amplius?

QVER. Quare alii melius?

LAR. Iam istud ad inuidiam pertinet.

QVER. Sed recte inuideo, nam sum deterior inferioribus.

LAR. Quid si feliciorem tete edoceo quam sunt isti, de quibus
dicturus es?

QVER. Tum igitur facies posthac Querolus nullum permittat queri.

[29] LAR. Vt negotium sit breuius et lucidius, argumenta remoueo.
Tu fortunam dicito cuius tibi condicio placeat: sortem autem
quam ipse uolueris iam nunc dabo. Tantum illud memento: ne putes
posse te aliquid deplorare atque excipere, unde aliquid legeris.

QVER. Placet optio: da mihi diuitias atque honores militares uel
mediocriter.

LAR. Istud tibi praestare ualeo. Verum illud uide si tu ualeas
implere quod petis.

QVER. Quid?

LAR. Potes bellum gerere, ferrum excipere, aciem rumpere?

QVER. Istud numquam potui.

LAR. Cede igitur praemio atque honoribus his qui possunt omnia.

QVER. Saltem aliquid nobis tribue in parte hac ciuili et
miserabili.

LAR. Vis ergo omnia et exigere et exsoluere?

QVER. Attat hoc excidit. Iam neutrum uolo. [30] Si quid igitur
potes, Lar Familiaris, facito ut sim privatus et potens.

LAR. Potentiam cuiusmodi requiris?

QVER. Vt liceat mihi spoliare non debentes, caedere alienos,
uicinos autem et spoliare et caedere.

LAR. Ha, ha, he, latrocinium non potentiam requiris. Hoc modo
nescio edepol quemadmodum praestari hoc possit tibi. Tamen
inueni: habes quod exoptas. Vade, ad Ligerem uiuito.

QVER. Quid tum?

LAR. Illic iure gentium uiuunt homines; ibi nullum est
praestigium, ibi sententiae capitales de robore proferuntur et
scribuntur in ossibus; illic etiam rustici perorant et privati
iudicant; ibi totum licet. Si diues fueris, patus appellaberis:
sic nostra loquitur Graecia. O siluae, o solitudines, quis uos
dixit liberas? Multo maiora sunt quae tacemus. Tamen interea hoc
sufficit.

QVER. Neque diues ego sum neque robore uti cupio. Nolo iura haec
siluestria.

LAR. Pete igitur aliquid mitius honestiusque, si iurgare non
potes.

[31] QVER. Da mihi honorem qualem optinet togatus ille nec bonus.

LAR. Et tu togatos inter felices numeras?

QVER. Maxime.

LAR. Rem prorsus facilem nunc petisti. Istud etiamsi non
possumus, possumus. Visne praestari hoc tibi?

QVER. Nihil est quod plus uelim.

LAR. Vt maxima quaeque taceam, sume igitur tegmina hieme trunca
et aestate duplicia, sume laneos cothurnos, semper refluos
carceres quos pluuia soluat, puluis compleat, caenum et sudor
glutinet, sume calceos humili fluxos tegmine quos terra reuocet,
fraudet limus concolor. Aestum uestitis genibus, brumam nudis
cruribus, in soccis hiemes, cancros in tubulis age, patere
inordinatos labores, occursus antelucanos, iudicis conuiuium
primum postmeridianum aut aestuosum aut algidum aut insanum aut
serium. Vende uocem, uende linguam, iras atque odium loca. In
summa, pauper esto et reporta penatibus pecuniarum aliquid, sed
plus criminum. Plura etiam nunc dicerem, nisi quod efferre istos
melius est quam laedere.

QVER. Neque istud uolo. [32] Da mihi diuitias quales consequuntur
illi qui chartas agunt.

LAR. Sume igitur uigilias et labores illorum quibus inuides.
Aurum in iuuenta, patriam in senecta quaere, tiro agelli,
ueteranus fori, ratiocinator erudite, possessor rudis, incognitis
familiaris, uicinis nouus, omnem aetatem exosus agito, funus ut
lautum pares, heredes autem deus ordinabit. Istis nolo inuideas,
Querole. Saepe condita luporum fiunt rapinae uulpium.

[33] QVER. Heia nec chartas uolo. Tribue saltem nunc mihi
peregrini illius et transmarini mercatoris sacculum.

LAR. Age igitur conscende maria, te tuosque pariter undis et
uentis credito.

QVER. Istud egomet numquam uolui. Da mihi saltem uel capsas Titi.

LAR. Sume igitur et podagram Titi.

QVER. Minime.

LAR. Neque tu capsas continges Titi.

QVER. Neque istud uolo. Da mihi psaltrias et concubinulas quales
habet auarus ille fenerator aduena.

LAR. Habes nunc plane tota mente quod rogas. Suscipe quod exoptas
toto cum choro. Sume Paphien, Cytheren, Briseiden, sed cum
pondere Nestoris.

QVER. Ha ha he, quam ob rem?

LAR. Habet hoc ille cuius tu sortem petisti. Eho, Querole,
numquam audisti "nemo gratis bellus est"? Aut haec cum his
habenda sunt aut haec cum his amittenda sunt.

[34] QVER. Adhuc inuenio quod requiram. Da mihi saltem
impudentiam.

LAR. Vrbane edepol tu nunc omnia quae negauerim, concupiscis. Si
toto uis uti foro, esto impudens, sed sapientiae iactura facienda
est nunc tibi.

QVER. Quam ob rem?

LAR. Quia sapiens nemo est impudens.

QVER. Vae tibi, Lar Familiaris, cum tua disputatione!

LAR. Vae tibi, Querole, cum tua querimonia.

[35] QVER. Numquamne mutabis, calamitas?

LAR. Quamdiu tu uixeris.

QVER. Felices ergo non sunt?

LAR. Sunt aliqui, sed non illi quos tu putas.

QVER. Quo modo? Si ostendero iam nunc tibi aliquem et sanum et
diuitem, felicem hunc negabis?

LAR. Diuitem potes nosse. Sanum esse quid putas?

QVER. Corpore bene ualere.

LAR. Quid si aegrotat animo?

QVER. Istud egomet nescio.

LAR. O Querole, imbecilla tantum uobis corpora uidentur: quantum
animus est infirmior! Spes, timor, cupiditas, auaritia,
desperatio non esse felicem sinunt.
Quid si nescio quis ille alius in corde, alius est in uultu? Quid
si laetus publice, maeret domi? Vt maiora reticeam, quid si
uxorem non amat, quid si uxorem nimis amat?
QVER. Si nemo felix, nemo igitur iustus.

LAR. Etiam hinc respondeo. Sunt aliqui, fateor, iusti prope, sed
prima est horum calamitas. Estne aliquid quod requiras?

QVER. Immo edepol nihil. Meam mihi concede sortem, quando nihil
melius repperi.

[36] LAR. Igitur quamquam felicem esse te constiterit, tamen
etiam nunc beatiorem te futurum ut agnoscas, uolo. Aurum hodie
multum consequere.

QVER. Ludis nos: fieri hoc non potest.

LAR. Quam ob causam?

QVER. Quia non est uia.

LAR. Sane difficile est nobis facere atque inuenire quod tu non
intellegis.

QVER. Dic quaeso numquid rex aliquid largietur?

LAR. Nihil.

QVER. Numquid amicus donabit aliquid?

LAR. Nihil.

QVER. Numquidnam ex transuerso quispiam me hereem instituet?

LAR. Nihil minus.

QVER. Numquid thesaurus alicubi defossus apparebit ante oculos
meos?

LAR. Atqui si thesaurus domi tuae lateret, prius alteri esset
ostendendus quam tibi.

QVER. Et quemadmodum sum habiturus egomet quod mihi nullus dabit?

[37] LAR. Vade iam nunc et quicquid contra te est, facito.

QVER. Cur ita?

LAR. Sic expedit. Fallenti credito et circumuenienti operam atque
adsensum accommoda. Fures si ad te uenerint, excipe libenter,
praedones etiam similiter!

QVER. Tum, si aliquis meis aedibus facem subiciet, iuberesne me
oleum infundere?

LAR. Noueram te crediturum non esse.

QVER. Fures mihi ac praedones cui bono?

LAR. Vt si quid tibi spei aut praesidii est, totum auferant.

QVER. Cur ita?

LAR. Vt sis diues.

QVER. Quo modo?

LAR. Bona si perdideris tua.

QVER. Quam ob rem?

LAR. Vt sis felix.

QVER. Quomodo?

LAR. Si fueris miser.

QVER. Istud plane est quod saepe audiui obscuris uera inuoluere.
Sed quid facere me iubes?

LAR. Quod contra te putas.

QVER. Dic ergo quid sit, ne fortassis aliquid pro me faciam
nescius.

LAR. Quicquid egeris gesserisue hodie, pro te fiet.

QVER. Quid si egomet nolo?

LAR. Velis nolis hodie bona fortuna aedes intrabit tuas.

QVER. Quid si aedes obsero?

LAR. Per fenestram defluet.

QVER. Quid si et fenestras clausero?

LAR. O stulte homo, prius est ut tecta pateant ipsaque sese
tellus aperiat quam ut tu excludas uel submoueas quod mutari non
potest.

[38] QVER. Igitur quantum intellego, non mihi praestatur quod
uelim nolim faciundum est.

LAR. Neque ego id expectabam ut gratias ageres, sed ut Querolum
te constaret in omnibus.

QVER. Tu nunc quo tendis?

LAR. In aedes tuas, immo nostras, me recipio. Inde ibo quolibet,
ita tamen usquequaque peruagabor ut te numquam deseram.

[39] QVER. Incertus ego sum factus magis hodie quam semper fui.
Quid ergo nunc faciam cum responso huiusmodi? Cuiquamne oraculum
tale unquam datum est ut ipse sibimet mala quaereret aut non
excluderet, si fieri posset, ingruentem miseriam? "Perde, inquit,
si quid est tibi domi ut adquiras plurima". Mea si mihi
auferantur, aliena quando et quis dabit? "Vade, inquit, fures
require, praedones recipe in domum". Primum hoc si cognosci atque
etiam si probari potuerit, nonne iudex, iure optimo, pessum
dabit tamquam latronum conscium? [40] Sed ubinam fures ipsos modo
requiram, ubi inuestigem nescio. Vbinam illa est cohors
fuliginosa uulcanosa atra quae de die sub terras habitant, nocte
in tectis ambulant? Vbi illi sunt qui urbane fibulas subducunt
quique curtant balteos? Nisi fallor, unum ex ipsis uideo atque
ecce rem gerit. Hem tibi clamo inpostor! Ohe cessa, euge seruata
est fibula. Attat spes mihi nulla est: mandato excidi.
Interdictum fuerat ne obuiarem furibus, uerum ne excluderem;
hercle hoc stultum est, nihil prorsus hinc placet. [41] Atque
edepol, nisi fallor, iste qui apud me est locutus, urbanus est
homo. Numquodnam meritum nunc meum, ut mihi potissimum res diuina
ostenderetur? Hic nescio quid est praestigii. Vereor hercle ne
furtum quod denuntiabat, iam perfecerit. Ego me hac intus refero,
atque hominem si repperero, continuo producam foras.

 <Scaena III>  

MANDROGERVS, SYCOPHANTA, SARDANAPALLVS[42]

MAND. Multum sese aliqui laudant qui uel pugnaces feras uel
fugaces bestias, aut uestigiis insequuntur aut cubilibus
deprehendunt aut casu opprimunt. Quanto mihi maius est ingenium
et lucrum, qui homines uenor publice. Sed quos homines! Diuites
et potentes et litteratos maxime! Mandrogerus ego sum parasitorum
omnium longe praestantissimus. Aula quaedam hic iacet cuius
odorem mihi trans maria uentus detulit. Cedant iuris conditores,
cedant omnia cocorum ingenia, cedant Apici fercula! Huius ollae
condimentum solus sciuit Euclio. Quid miramini? Aurum est quod
sequor: hoc est quod ultra maria et terras olet. Quid ad haec uos
dicitis, nouelli atque incipientes nunc mei? Quando haec discere
potestis, quando sic intellegetis, quando sic docebitis?

[43] SYCOPH. Atqui si scias, Mandrogerus noster, quale egomet
somnium nocte hac uidi!

MAND. Dic obsecro, si quid est boni.

SYCOPH. Nocte hac uidebam thesaurum quem sperabamus nobis uenisse
in manus.

MAND. Quid tum?

SYCOPH. Videbam ex parte solidos.

MAND. Ha, istud non placet.

SYCOPH. Erant praeterea uncinuli, hamati, torques et catenulae.

MAND. Dic quaeso: aliqua insuper non somniasti uincula et
uerbera?

SARD. Infaustum hercle hominem. Solum hic non uidit carcerem. Ohe
homo prodigiose, ego te iam nunc explodo cum uerbis tuis. Nocte
ista, ego in somnis funus uidebam.

MAND. Dii te seruent hic bene!

SARD. Et nos ipsi funus illud nescio quo ferebamus.

MAND. Optime.

SARD. Insuper etiam deflebamus defunctum illum, quasi alienum
tamen.

MAND. Audin tu istaec, stulte homo? Talia egomet iam manifesta
malo quam tua somnia. Funus ad laetitiam spectat, lacrimae ad
risum pertinent et mortuum nos ferebamus: manifestum est gaudium.
[44] Ego autem meum uobis narrabo somnium prorsus
manifestissimum. Dicebat nescio quis somnianti nocte hac mihi
thesaurum istum quem requirimus mihi seruari manifesta fide nec
cuiquam alteri concessum esse aurum illud inuenire nisi mihi. Sed
insuper adiecit ex istis opibus hoc tantummodo mihi profuturum
quod consumpsisset gula.

SYCOPH. Optime edepol somniasti. Quid autem aliud quaerimus nisi
tantum quod sufficiat uentri et gulae?

SARD. Pulchre edepol somniasti. Felicem te, Mandrogerus, nosque
qui tecum sumus.

[45] MAND. Sed heus tu, Sycophanta noster, nisi me fallit
traditio, iam peruenimus.

SARD. Ipsa est platea quam requiris.

SYCOPH. Recurre ad indiculum cito.

MAND. Sacellum in parte, argentaria ex diuerso.

SYCOPH. Vtrumque sic est.

MAND. Ventum est.

SARD. Quid praeterea?

MAND. Domus excelsa.

SYCOPH. Apparet.

MAND. Ilignis foribus.

SARD. Ipsa est.

MAND. Attat quam humiles hic fenestras uideo. Euge hic frustra
clauduntur fores. Tum praeterea inermes quantum inter sese
distant regulae. Secura hercle regio hic mihi et fures nil
nocent. Sed interius mihi aurum olet. Alia temptandum est uia.
Heia nunc, Sycophanta noster tuque Sardanapalle, si quid uobis
ingenii, comitatis et uirtutis, nunc totum ostendite. Ego tamquam
cynicus magister inuenta et inclusa trado gaudia. Retia uosmet
obsidete, dum percurro cubilia. Iam omnia tenetis animo, quae
iamdudum diximus quaeque exinde meditamur nocte ac die.

[46] SYCOPH. De atrio, porticus in dextra, sacrarium ad
sinistram.

MAND. Recte rationem tenes.

SARD. In sacrario tria sigilla.

MAND. Conuenit.

SYCOPH. Arula in medio.

MAND. Sic sunt omnia.

SARD. Aurum ante aram.

MAND. Hoc iam nostrum est. Quid, ipsius Queroli indicia iam
tenetis?

SYCOPH. Melius hercle quam tua. Tu uide an diuinare possis, nos
mentiri nouimus.

MAND. Ego istuc in parte hac deambulatum ibo, illinc obseruabo
omnia atque ubi res uel ratio postularit, continuo hic adero.

SYCOPH. Nos quoque paululum istac secedamus, ne suspicionem
inprobitas paret.

 <Scaena IV>  

QVEROLVS, SYCOPHANTA, SARDANAPALLVS[47]

QVER. Noster ille qui mecum est locutus, nusquam apparuit neque
aliquid subripuit intus. Iste plane homo non fuit.

SARD. Hem ipse est. Vellem hercle audire hunc hominem quem uidi
modo. Ego magos mathematicosque noui, talem prorsus nescio. Hoc
est diuinare hominem, non qualiter facere quidam risores solent.

QVER. Hem quemnam diuinum isti esse dicunt?

SARD. Sed hoc nouum est quod uidi modo. Vbi te aspexerit, primum
tuo te uocat nomine, dein parentes, seruos atque omnem familiam
exponet, quasi nouerit, quid tota gesseris aetate quidue postea
sis acturus, totum edisserit.

QVER. Bellus hercle hic nescio qui est. Non praetereunda est
fabula.

SARD. Quaeso sodes, adgrediamur hominem illum ratione qualibet.

[SARD.] O me stultum atque ineptum qui non consului statim!

SYCOPH. Et ego hercle uellem, uerum ut nosti, non uacat.

[48] QVER. Cur non omnia agnosco? Saluete amici.

SYCOPH. Saluus esto qui saluos esse nos iubes.

QVER. Quid uos? Secretumne aliquod?

SARD. Secretum a populo, non secretum a sapientibus.

QVER. De mago nescio quid uos audiui.

SARD. Ita est, de nescio quo nunc sermo erat qui omnia diuinat.
Verum quisnam ille homo sit nescio.

QVER. Estne talis aliquis?

SARD. Maxime. Ergo, Sycophanta, ut dixeram, per te tuosque, mi
sodes, te rogo ut illac uenias mecum una simul.

SYCOPH. Iamdudum dixi, ultro et libenter irem, si uacuum nunc
esset mihi.

SARD. Mane paulisper.

QVER. Quaeso amice ne te subripias tam cito: egomet quoque scire
cupio quisnam iste est de quo sermo nunc erat.

SYCOPH. Edepol, nescio quid aliud mihi est negotii. Cognati atque
amici iamdudum me expectant domi.

SARD. Magna, hercle, hominis difficultas et persuasio. Neque nunc
te amici expectant neque cognati. Paulisper mane.

QVER. Quaeso, amice, si mea non est odiosa societas, consulere
uobiscum uolo.

SARD. Vereor hercle ne difficilem se nobis faciat, si plures
uidet.

SYCOPH. Optime, edepol. Ecce sodes, comitem quaerebas: habes.
Mihi molestus ne sies.

[49] QVER. Quaeso, amice, si huic ita uidetur abeat. Nos illac
una simul.

SARD. Atqui isto nobis est opus, quoniam hominem illum uidit et
nouit bene.

QVER. Iustum est ut nobis hodie operam impendas, quoniam sic
ratio expostulat.

SYCOPH. Immo, hercle, iste illum nouit melius atque ille hunc
familiariter.

QVER. Sed quaeso nunc uestram fidem: quisnam hic homo est uel
cuius loci?

[50] SYCOPH. Quantum comperi, Mandrogerus uocatur: hoc scio.

QVER. Attat pulchrum hercle nomen. Iam hoc de magis existimo.

SYCOPH. Primum praeterita edicit, si omnia cognoscis, tum de
futuris disserit.

QVER. Magnum, hercle, hominem tu narras. Et consulere hunc non
placet?

SYCOPH. Volo equidem, sed paulisper non uacat.

QVER. Age, da operam amicis: nobis quoque similiter impera si
quid uoles.

SYCOPH. Habeo gratiam: quoniam istud uultis, fiat. Sed audite
quid loquor, huiusmodi homines impostores esse.

QVER. Hem sodes, ipsud uolebam dicere. Certe ferulas non habet
neque cum turbis ambulat?

SYCOPH. Ha, ha, he, tales, hercle, consulere hic deberet homo
curiosissimus!

SARD. Verbis quantum uult, ille fallat, plus de nobis non licet.

SYCOPH. Si uobis ita uidetur, placeat ut ego hominem scisciter
atque ut omnia perquiram non uno modo. Si mihi ille de omnibus
respondere potuerit, sciatis uere esse hunc diuinum uel magum.

SARD. Dixisti optime. Sed eccum ipse hac praeterit. Ita ut uolui,
contigit. Quanta in ingressu grauitas, quanta in uultu dignitas!

QVER. Adgrediamur hominem, atque a publico seuocemus ut secreto
disserat.

 <Scaena V>  

QVEROLVS, MANDROGERVS, SYCOPHANTA, SARDANAPALLVS[51]

SYCOPH. Salue Mandrogerus.

MAND. Saluos esse uos uolo.

QVER. Tu quoque incolumis esto, sacerdotum maxime, quoniam
laudaris ac diligeris plurimum merito tuo.

SYCOPH. Scin tu, Mandrogerus, quid ex te uolumus noscere?

MAND. Quaenam? Fortasse noui.

SYCOPH. Consulere de quibusdam uolumus et cognoscere tuam
insignem sapientiam.

MAND. Non equidem constitueram, sed quoniam ita uultis, consulite
ut respondeam.

SYCOPH. Quaesumus ut libenter nobis operam tuam impendas. Prolixa
nunc disceptatione opus est.

[52] MAND. Dicite quid uelitis.

SYCOPH. Primum ut exponas quaesumus quae sunt optima sacrorum
genera uel cultu facilia.

MAND. Duo sunt genera potestatum: unum est quod iubet, aliud quod
obsecundat: sic reguntur omnia. Praeclarior maiorum potestas,
sed minorum saepe utilior gratia. Verum de maioribus neque mihi
dicere neque uobis audire est utile. Itaque si et inuidiam et
sumptum euitatis, sperate ab inferioribus.

[53] SYCOPH. Quaenam ista sunt obsequia quibus obsequi nunc
oportet?

MAND. Dicam celeriter. Tria sunt in primis: planetae potentes,
anseres inportuni et cynocephali truces. Has tu effigies omnibus
in fanis et sacellis si intueare, facile intelleges. Haec tria tu
si euadere uel placare potueris, nihil est obstare quod possit
tibi.

SYCOPH. Illosne, quaeso, tu mihi planetas loqueris numeris qui
totum rotant?

MAND. Ipsos, nec uisu faciles nec dictu affabiles, atomos in ore
uoluunt, stellas numerant, maria aestimant; sola mutare non
possunt sua.

SYCOPH. Egomet audieram quod ipsi omnia gubernarent.

[54] MAND. Ha, ha, he, hic si aliquid gubernari censes, nescio
ubi naufragium dixeris. Vbi rerum omnium penuriam esse norunt,
illic homines congregant. Summa est medella uicissim alia ut
euertant loca. Messes hac atque illac transferunt diris
tempestatibus omnesque fructus paucorum improbitas capit.

SARD. Nouum tibi est transferri messes?

MAND. Istis licet rerum omnium species atque formas, ut libuerit,
uertere. Sed quot gradibus et transfusionibus! Aliud ex alio
iubent. Triticum ex uino subito fieri uideas, uinum ex tritico.
Iam flaua seges hordei facile efficitur ex quouis titulo et
nomine. Mortales uero animas siue inferis siue superis addere
nullus labor.

SARD. Vides ergo tam potentes placari oportere.

MAND. Ha, ha, he, paucis hoc licet. Sacraria istaec nimis superba
sunt et sumptuosa maxime; si obaudire uultis, exiguo uotum soli
sacello soluite.

[55] SYCOPH. Et oracla istaec, ubinam specialiter sunt expetenda?

MAND. Vbi libet: hac atque illac, sursum deorsum, in tena in
mari.

SYCOPH. Et quisnam infelix deprehendere aut adire possit haec tam
uaga sidera?

MAND. Adire <non> facile est, abire impossibile.

SYCOPH. Quam ob rem?

MAND. Mysteria sunt in aditu diuersa et occulta, quae nos soli
nouimus: harpyiae, cynocephali, furiae, ululae, nocturnae
striges. Absentes hydris congregant, praesentes uirgis submouent.
Ita neque abesse licitum est nec adire tutum. Turbas abigunt et
turbas amant. Quid plura Querole? Si te numina diligunt, ne tu
quicquam hinc noueris.

[56] SYCOPH. Atqui, sacerdos noster, mysterium hoc iam displicet.
De secundo illo genere anserino edissere atque expone si quid
est boni.

MAND. Isti sunt qui pro hominibus perorant ante aras atque
altaria quibus cygnea sunt capita et colla. Reliquias edere
mensarum solent. Isti sunt ariolorum longe fallacissimi. Tantum
est quod uota hominum interpretantur et male, precemque dicunt,
sed responsa numquam eliciunt congrua.

SARD. Hosne tu olores esse narras? Ego in sacellis proxime
anseres inspexi multos: neminem uidi cygnum. Magnis gutturibus
capita adtollunt, alas pro manibus gerunt. Primum inter sese
linguam trisulco uibrant sibilo. Inde ubi sonuerit unus, cuncti
alas quatiunt diris cum clangoribus.

MAND. Non paruo explentur isti. Panem neque nouerunt neque
uolunt, hordea insectantur fracta et madida, spicas nonnulli
uorant. Quidam etiam polenta utuntur et carne iam subrancida.

SYCOPH. En sumptum inanem!

MAND. De istis quondam magnus dixit Tullius "anseribus cibaria
publice locantur et canes aluntur in Capitolio".

SYCOPH. O genus hominum multiforme et multiplex! His egomet
fuisse arbitror matrem Circen, Proteum patrem.

SARD. Edepol neque isti placent. Cynocephalos nunc expone, si
meliores putas.

[57] MAND. Isti sunt qui in fanis ac sacellis obseruant uela et
limina, quibus a pectore capita sunt canina, alui grandes, pandae
manus: aeditui custodesque. Istos Hecuba quondam, postquam uere
facta est canis, Anubi nupta, nostro latranti deo, omnibus
templis ac delubris semper denos edidit, sic a pectore biformes,
infra homines, sursum feras. Itaque ubi ignotus precator templa
petierit, hinc atque hinc multisono cuncti latratu fremunt. Vt
adeas tantum dabis, ut perorare liceat multo plus dabis.
Mysterium de religione faciunt et commercium. Quae communia sunt
et gratuita, uendunt foris. Istis omnibus litandum, si paruo
nequeas, at quanti queas. Respicite ad homines potestatesque
uestras et nobis ueniam date. Mihi credite, deus facilius aditur
quam prole cognitor.

SYCOPH. Actum est: neque istos uolo nihilque inter omnia quae
narrasti inprobius puto.

SARD. Felices uos qui non cynocephalos pertulistis! Ego autem
ipsum uidi Cerberum, ubi, nisi ramus aureus adfuisset, Aeneas non
euaserat.

[58] SYCOPH. Quid de simiis?

MAND. Istae sunt quae futura scribunt, gesta quae uos dicitis,
hominumque fata leuibus uoluunt paginis. Non quidem periculosa
haec animalia, sed molesta atque inproba. Quas illic sannas, quos
corymbos uideas, si nummos [non] asperseris! Nam si insuper
nuces et sorba dederis, omnem popellum ceperis!

[59] SYCOPH. Harpyias quaeso praeteristi quae semper rapiunt et
uolant.

MAND. Istae sunt quae uota hominum obseruant atque honores
numinum. Non solum solemnia, uerum etiam extraordinaria requirunt
et parentum debita. Si aliquid ad diem praesentatum non est, cum
tormentis exigunt. Hac atque illac totum per orbem iuxta terras
peruolant. Digitos ad praedam exacuunt curuis timendos unguibus
semperque mensis aduolant. Quod contingunt auferunt, quod
relinquunt polluunt. Istaec prodigia alere quam nosse malo, sed
neutrum placet.

[60] SARD. Noctiuagos etiam praeteristi, celeres capripedes,
hirquicomantes.

MAND. Innumerabilia sunt haec prodigia, sed ignaua et uilia.
Solum hoc est quod sequuntur atque obseruant unice Panem deum.

[61] SYCOPH. Omnia sacra tute ipse inprobasti: quaenam igitur
praedicas?

MAND. Quoniam simpliciter interrogastis, scitote inter istaec
omnia nihil esse melius quam ut aliqui fato nascatur bono.

QVER. Et nos ita suspicamur. Sed fatum ipsum qualiter tandem coli
uel propitiari potest?

MAND. Dicam: genii sunt colendi, quoniam ipsi decreta fatorum
regunt. Isti sunt placandi atque exorandi simulque, si qua intra
aedes latet mala fortuna, uincienda atque exportanda est.

[62] QVER. Pulchre edepol doces, sed ut facilius nunc sequamur
omnia, da nobis experimentum tuae potestatis et sapientiae.
Quoniam ea quae noueras, narrasti, nunc si potes, ea quae nescis,
dicito.

MAND. Non equidem ex integro fieri istud potest. Tamen accipite
pauca de quibus intellegatis cetera. Certe egomet neque mores
neque facultates uestras didici.

SARD. Certum est.

MAND. Tu, Sardanapalle, pauper es.

SARD. Agnosco, uerum tamen uereor ne plures hoc sciant.

MAND. Humili loco natus.

SARD. Ita est.

MAND. Ideo tibi contra regium nomen datum est.

SARD. Ita aiunt.

MAND. Homo es uorax, petulans et calamitosissimus.

SARD. Eho Mandrogerus, numquidnam hoc sum precatus ut uitia
enarres mea?

MAND. Mentiri mihi non licet. Estne adhuc aliquid quod narrare me
uelis?

SARD. Vtinam ne istaec quidem de me locutus esses! Si quidem
ulterius, haec amicis dicito.

[63] SYCOPH. Ego te, Mandrogerus, hoc exoro, futura nunc mihi ut
enarres et ea tantummodo quae sunt bona.

MAND. Ego non possum nisi a capite exponere. Tu, Sycophanta,
nobili et claro natus es loco.

SYCOPH. Ita est.

MAND. Ab initio nequam.

SYCOPH. Etiam hoc, confiteor, manet.

MAND. Damna te premunt.

SYCOPH. Verum est.

MAND. Periculum saepe tibi incumbit igni, ferro, flumine.

SYCOPH. Pulchre edepol omnia narrauit quasi qui mecum uixerit.

MAND. Datum tibi est de proprio nihil habere.

SYCOPH. Intellego.

MAND. Sed de alieno plurimum.

SYCOPH. Iam istud nobis sufficit. [64] Nunc illud te quaesumus ut
etiam huic responsa tribuas homini minime malo.

MAND. Ita fiat. Heus tu amice, tu non Querolus diceris?

QVER. Dii te seruent, ita est.

MAND. Quid horae nuncupamus?

SYCOPH. Inter sextam et tertiam.

MAND. Nihil fefellit: de clepsydra respondisse hominem putes.
Hem, quid igitur? Mars trigonus, Saturnus Venerem respicit,
Iuppiter quadratus Mercurius huic iratus, Sol rotundus, Luna in
saltu est. Collegi omnem iam genesim tuam Querole. Mala fortuna
te premit.

QVER. Agnosco.

MAND. Pater nihil reliquit, amici nihil largiuntur.

QVER. Verum est.

MAND. Vis totum audire? Vicinum malum pateris, seruum pessimum.

QVER. Agnosco omnia.

MAND. Vis et nomina seruulorum tibimet iam nunc eloquar?

QVER. Audire cupio.

MAND. Seruus tibi est Pantomalus.

QVER. Verum est.

MAND. Est alter Zeta.

QVER. Manifestum est.

SYCOPH. O sacerdotem diuinum!

MAND. Visne adhuc amplius? Scisne a me domum tuam ignorari?

QVER. Maxime.

MAND. Porticus tibi est in dextra ut ingrediaris, sacrarium e
diuerso.

QVER. Ita sunt omnia.

MAND. In sacrario, tria sigilla.

QVER. Verum est.

MAND. Tutelae unum, geniorum duo.

[65] QVER. Iam iam conprobasti potestatem ac disciplinam, nunc
remedium promito.

MAND. Vbi celeriter consuli potest et sine sumptu ac mora?
Sacrarium certe solum ac secretum est?

QVER. Ita.

MAND. Certe nihil est illic conditum?

QVER. Nihil praeter sigilla.

MAND. Sollemnitas quaedam ibidem celebranda est. Sed religio
tecum omnes excludit foras.

QVER. Vt libet.

MAND. Religio per extraneos celebranda est.

QVER. Ita fiat.

MAND. Sed quosnam possumus nunc inuenire tam cito? Optimum erat
atque oportunum, isti si uellent operam nunc tibi dare.

QVER. Quaeso, amici, officium nunc et religionem impendite. Ego
quoque, si opus fuerit, uobis operam praestabo meam.

SYCOPH. Nihil quidem istinc nouimus, sed si ita facto opus est,
fiat.

SARD. Inhumanum est uotis operam denegare.

MAND. Bene dicitis: ambo estis boni.

[66] QVER. Pro nefas! Mene quasi ex consilio nunc solum fore!
Hem, Pantomale, celeriter iam nunc peruola et Arbitrum, uicinum
nostrum, ubicumque iam nunc reppereris, usque ad nos pertrahe.
Sed noui egomet te. Vade iam nunc et cauponibus tete hodie
colloca.

MAND. Nescis, Querole, fatum ac decretum momentis regi?

QVER. Quid igitur?

MAND. Hora est synastria, istaec mihi placet. Nisi iam nunc
aliquid geritur, frustra huc uenimus.

QVER. Eamus igitur intus.

MAND. Tu praecede, nos tecum sumus. Hem quod exciderat: estne
aliqua tibi arcula inanis?

QVER. Non una quidem.

MAND. Vna tantum est opus in qua lustrum illud exportetur foras.

QVER. Ergo et claues largior, ut inclusa excludatur calamitas.

MAND. Omnia sunt peracta. Quod bonum, faustum felixque sit huic
domui: nos praesto sumus.

 <Scaena VI>  

PANTOMALVS SERVVS[67]

PANT. Omnes quidem dominos malos esse constat et manifestissimum
est. Verum satis sum expertus nihil esse deterius meo. Non quidem
periculosus ille est homo, uerum ingratus nimium et rancidus.
Furtum si admissum domi fuerit, exsecratur tamquam aliquod
scelus. Si destitui aliquid uideat, continuo clamat et maledicit,
quam male! Sedile, mensam, lectum si aliquis in ignem iniciat,
festinatio nostra ut solet, etiam hinc queritur. Tecta si
percolent, si confringantur fores, omnia ad se reuocat, omnia
requirit, hercle hic non potest ferri. Expensas autem rationesque
totas propria perscribit manu. Quicquid expensum non docetur,
postulat reddi sibi.
[68] In itinere autem quam ingratus atque intractabilis! Quotiens
est autem antelucandum, primum uino, dein somno indulgemus: hinc
primum est iurgium. Post autem inter somnum et merum necesse est
ut sequantur plurima turbata et trepida: perquisitio iumentorum,
custodum fuga, mulae dispares, iuncturae inuersae, mulio nec se
regens. Huic res prorsus noua in itinere culpa. Quando autem
aliud fuit? Sit paulisper patientia, totum istud emendat mora. At
contra Querolus causam ex causa quaerit, aliud ex alio ligat.
Mouere inutile carpentum non uult neque animal debile continuoque
clamat: "Quare istud non suggessisti prius?" quasi ille prius
uidere hoc non potuerit. O iniqua dominatio! Ipse autem, si
culpam fortassis aduertit, dissimulat et tacet et tum litem
intendit, quando excusatio nulla iam subest ne postea succurrat
illud "Iam uolebam facere, iam uolebam dicere".
[69] Iam quotiens ultro citroque extrudimur, necesse est remeare
ad diem. Atque ut agnoscatis penitus artem hominis pessimi, unam
semper ultra iustum nobis largitur diem ut ad praescriptum
reuertamur. Nonne iste irarum causas quaeritat? Nos autem semper,
quicquidlibet aliud alio fuerit tempore, illam nobis specialiter
diem tribuimus qua redituri sumus. Itaque dominus, qui falli
sese non uult neque decipi, quem Kalendis uelit adesse, redire
iubet pridie.
[70] Illud autem quale est, quod temulentum exsecratur atque
agnoscit quam cito? Modum qualitatemque uini in uultu et labiis
primo conspectu uidet. Falli se prorsus non uult neque
circumueniri ut solent. Quisquamne huic possit bene aut seruire
aut obsequi? Calidam fumosam non uult neque calices unguentatos:
quaenam hae sunt deliciae? Vrceolum contusum et infractum,
oenophorum exauriculatum et sordidum, ampullam truncam
limosamque, densis fultam cerulis non simpliciter intuetur: bilem
tenere uix potest. Iam excogitare nequeo quid sit quod tam
prauis placere possit moribus. [71] Vinum autem corruptum
tenuatumque lymphis continuo intellegit. Solemus etiam uinum uino
admiscere. Nunquid adulterium dici hoc potest, cum lagoena
uetere castrata suco rursus completur nouo? Etiam hoc Querolus
crimen indignum putat et, ut est nequitia, suspicatur hoc statim.
[72] Ipsum etiam pauxillum argenti leuibus tensum tympanis limari
commutarique semper credit, quia factum est semel. Quantula est
autem discretio? In argento certe unus est color. Nam de solidis
mutandis mille sunt praestigia. Mutare multa facimus et hoc
mutari non potest. Has saltem distingui non oportet tam gemellas
formulas. Quid tam simile quam solidus solido est? Etiam hic
distantia quaeritur in auro: uoltus, aetas et color, nobilitas,
litteratura, patria, grauitas usque ad scriptulos quaeritur in
auro plus quam in homine. Itaque ubi aurum est, totum est.
[73] Hoc ante Querolus ignorabat, sed mali perdunt bonos. Ille
autem Arbiter ad quem nunc eo, quam sceleratus est homo! Seruis
alimenta minuit, opus autem plus iusto imperat. Inuerso hercle
modio, si liceret, turpe captaret lucrum. Itaque, si quando isti
casu uel consulto se uident, tunc inuicem sese docent. Et tamen
hercle, ut omnia dicantur, si necesse est, malo meum. Adhuc ille
noster, qualiscumque est, tamen auarus non est in suos. Solum
illud est quod nimium crebro uerberat semperque clamat. Itaque,
illis ambobus deus iratus sit.
[74] Et non sumus tamen tam miseri atque tam stulti quam quidam
putant. Aliqui somnulentos nos esse credunt, quoniam somniculamur
de die; nos autem id facimus uigiliarum causa, quia uigilamus
noctibus. Famulus qui diurnis quiescit horis, somni uigilat
tempore. Nihil umquam melius in rebus humanis fecisse naturam
quam noctem puto. Illa est dies nostra, tunc aguntur omnia. Nocte
balneas adimus, quamuis sollicitet dies. Lauamur autem cum
pedisequis et puellis: nonne haec est uita libera? Luminis autem
uel splendoris illud subornatur quod sufficiat, non quod
publicet. Ego nudam teneo quam domino uestitam uix uidere licet.
Ego latera lustro, ego effusa capillorum metior uolumina,
adsideo, amplector, foueo, foueor. Cuinam dominorum hoc licet?
Illud autem nostrae felicitatis caput quod inter nos zelotypi non
sumus. Furta omnes facimus, fraudem tamen nemo patitur, quoniam
totum hoc mutuum est. Dominos autem obseruamus atque excludimus,
nam inter seruos et ancillas una coniugatio est. Vae illis apud
quos domini uigilias multam in noctem protrahunt. Tantum enim
seruis de uita abstuleris, quantum de nocte abscideris. Quanti
sunt ingenui qui transfigurare sese uellent hoc modo, mane ut
domini fierent, serui ut uespere! Numquam tibi bene Querole opus
est ut, cum istaec omnia nos exercemus, tu aut lites aut tributum
cogites? Nobis autem cotidie nuptiae, natales, ioca,
debacchationes, ancillarum feriae. Propter hoc non omnes fugere
serui, propter hoc quidam nec manumitti uolunt. Quis enim tantam
expensam tantamque inpunitatem praestare possit libero?
[75] Sed nimium hic resedi. Meus ille, credo, iam nunc clamabit
ut solet. Fas erat me facere quod praecepit, id est ut ad sodales
pergerem. Sed quidnam hic fiet? Accipienda et mussitanda iniuria
est. Domini sunt: dicant quod uolunt, quamdiu libuerit,
tolerandum est. Dii boni, numquamne indulgendum est mihi, quod
dudum peto, ut <sit> meus ille durus et dirus nimis aut ex
municipe aut ex togato aut ex officii principe? Quam ob rem istud
dico? [76] Quia post indulgentiam sordidior est abiectio. Quid
igitur optem nisi ut faciat ipse quod facit? Vivat ambitor
togatus, conuivator iudicum, obseruator ianuarum, seruulorum
seruulus, rimator circumforanus, circumspectator callidus,
speculator captatorque horarum et temporum, matutinus,
meridianus, uespertinus. Inpudens salutet fastidientes, occurrat
non uenientibus utaturque in aestu tubulis angustis et nouis.
 <Scaena VII>  

MANDROGERVS, QVEROLVS, SYCOPHANTA[77]

MAND. Depone ab humeris, Querole, pondus tam graue: satisfactum
est religioni quod tute ipse malam fortunam portasti foras.

QVER. O Mandrogerus, fateor, numquam fieri posse hoc credidi.
Potentiam tuam et religionem ipsa res probat: arcula istaec,
iamdudum ut a me introlata est, quam leuis mihi soli fuit, et
nunc quam grauis est duobus!

MAND. Nescis nihil esse grauius fortuna mala?

QVER. Edepol noui et scio.

MAND. Dii te seruent, homo. Mihi ipsi hoc praeter spem uenit quod
laudas modo. Nullam umquam domum sic purificatam retineo.
Quicquid erat calamitatis egestatisque inclusimus.

QVER. Miror hercle unde pondus.

MAND. Enarrari subito hoc non potest. Ceterum solet euenire ut
istaec calamitas moueri multis non possit iugis. Iam istinc ergo
ministri nunc mei lustrum istud in fluuios dabunt. [78] Tu autem
monita quae iam nunc dabo, sensibus imis cape. Mala haec fortuna
quam abstulimus redire temptabit domum.

QVER. Nec dii sinant! Vna sit illi istaec et perpetua uia!

MAND. Triduo ergo istoc periculum tibi est ne haec ad te redire
temptet res mala. Tu igitur uniuerso hoc triduo domi clausus esto
nocte ac die. Nihil de domo tua foris nunc dederis nihilque
intra aedes recipias. Vicinos, cognatos, amicos, omnes tamquam
profanos respue. Ipsam bonam fortunam clamantem pulsantemque
hodie nemo audiat. Exacto autem hoc triduo illud domi non habebis
quod ipse ex ipsa excluseris. Abi ergo intus.

[79] QVER. Ego uero ac libens, dum tantummodo inter me ac
fortunam meam solum paries intersit.

MAND. Celeriter hunc abegi. Hem, Querole, fortiter claude nunc
fores.

QVER. Factum est.

MAND. Seras et catenas adhibe.

QVER. Tamquam pro memet fecero.

 <Scaena VIII>  

MANDROGERVS, SYCOPHANTA, SARDANAPALLVS[80]

MAND. Pulchre edepol res processit. Inuentus, spoliatus, clausus
est homo. Sed ubinam ornam respicimus uel ubi arculam istam
confringemus atque abscondemus, ne furtum indicia prodant?

SYCOPH. Nescio, edepol, nisi ubicumque in flumine.

SARD. Credis, Mandrogerus, prae gaudio ornam illam inspicere non
ausus fui.

SYCOPH. Neque ego.

MAND. Atqui, hercle, ita facto opus fuit, ne mora suspicionem
afferret.

SYCOPH. Verum est.

MAND. Primum fuit ut inueniretur. Istud iam sequitur: tutum est.

SYCOPH. Quicquid Iibet narres, Mandrogerus, recedamus qualibet.
Ego autem non credam mihi nisi aurum inspexero.

MAND. Neque ego dissimulo: pergamus.

SYCOPH. Hac atque illac, tantum ad secretum locum.

MAND. Pro nefas, uiae omnes seruantur, ripae frequentantur,
pergamus quocumque celeriter.

 <Scaena IX>  

PANTOMALVS ET ARBITER[81]

ARB. Hem Pantomale, domi quid agitur? Vester ille quid facit?

PANT. Quod nosti bene!

ARB. Ergo queritur.

PANT. Non plane, ita sit nobis incolumis atque propitius.

ARB. Atqui, hercle, solet esse ingratus.

PANT. Quid uis fieri? Sic se res habet. Caelum numquid aequaliter
administratur? Sol ipse non semper nitet.

ARB. Bene, Pantomale noster, tandem pro dominis solus qui haec
dictitas.

PANT. Eadem dico, uobis absentibus praesentibusque.

ARB. Credo, nam semper noui te bonum.

PANT. Tu nos bonos ac semper felices facis, qui nostrum illum
bene mones.

ARB. Feci et facio semper.

PANT. Vah, utinam ille mores seruaret tuos essetque apud nos tam
patiens atque indulgens quam tu cum tuis!

ARB. Non agnosco haec, Pantomale, suffragia; nimium nosmet
praedicas.

PANT. Edepol nos omnes scimus et laudamus plurimum. Vtinamque
illa tibi omnia eueniant, quod nos optamus seruuli!

ARB. Immo tibi, hercle, pellibus ossibusque uestris eueniat
quicquid optastis mihi!

PANT. Ah! Cur ita suspicaris? Numquidnam in aliquo nos grauas?

ARB. Non, sed quia uobis naturale est odisse dominos semper sine
discrimine.

PANT. Male imprecamur multis, uerum est, et saepe et libere, sed
illis sycophantis et maliloquis quos nosti bene.

[82] ARB. Age iam credo. Sed quidnam tu dominum facere aiebas?

PANT. Rem diuinam coeperat. Magus praesto erat cum ministris.
Intus omnes tunc ibant simul.

ARB. Quidnam est hoc quod fores clausas uideo? Credo diuinam rem
gerunt. Euoca illinc aliquem.

PANT. Hem Theocles, hem Zeta. Aliquis huc adsit cito. Quidnam
esse hoc dicam? Silentium est ingens: nemo adest.

ARB. Solebant non ita somniculari ianitores ista in domo.

PANT. Credo hercle religionis causa ab importunis cautio est.
Eamus huc ad pseudothyrum quam nosti bene.

ARB. Quid si illic clausum est?

PANT. Ne uereare me duce. Noster ille est aditus: claudi, non
intercludi potest.

 <Scaena X>  

MANDROGERVS, SYCOPHANTA ET SARDANAPALLVS, <QVEROLVS>[83]

MAND. O me miserum!

SYCOPH. O me infelicem!

SARD. O me nudum et naufragum!

SYCOPH. O magister Mandrogerus!

SARD. O Sycophanta noster!

MAND. O pater Sardanapalle!

SYCOPH. Sumite tristitiam, miseri sodales, cucullorum tegmina.
Plus est hoc quam hominem perdidisse: damnum uere plangitur. Quid
agitis nunc, potentes, quid de thesauris cogitatis? Aurum in
cinerem versum est utinamque totum sic fieret aurum: magis
essemus diuites.

[84] MAND. Depone paulisper inane pondus, lacrimas demus funeri.
O fallax thesaure, ne te ego per maria et uentos sequor, propter
te feliciter nauigaui, propter te feci omnia. Mathesim et magicam
sum consecutus, ut me sepulti fallerent? Aliorum fortunam
exposui: fatum ignoraui meum. Iam iam omnia recognosco uaria haec
phantasmata. Erat hic plane bona fortuna, sed alteri debebatur
non mihi. Nostra haec mutauere fata: thesaurum nos, sed alienum
inuenimus. Quaenam est haec peruersitas? Numquam ego fleui meum,
nunc plango alienum. Et te, Querole, iustus non tangit dolor?

SARD. O crudele aurum, quisnam te morbus tulit? Quis te sic rogus
adussit? Quis te subripuit magus? Exheredasti nos, thesaure.
Quonam redituri sumus, tot abdicati? Quae nos aula recipiet? Quae
nos olla tuebitur?

[85] MAND. Accede, amice, aulam iterum atque iterum uisita.

SYCOPH. Aliam spem quaerere, amice, poteras; haec iam non calet.

MAND. Perlege, quaeso, iterum titulum funeris atque omnem
scripturae fidem.

SARD. Quaeso, inquam, sodes, funus egomet quodlibet contingere
nequeo: nihil est quod metuam magis.

SYCOPH. Meticulosus homo es tu, Sardanapalle! Ego perlego:
TRIERINIVS TRICIPITINI FILIVS CONDITVS ET SEPVLTVS HIC IACET. Hem
me miserum, hem me miserum!

MAND. Quidnam tibi est?

SYCOPH. Anima in faucibus. Audieram egomet olere aurum, istud
etiam redolet.

MAND. Quo modo?

SYCOPH. Claustrum illud plumbeum densa per foramina diris fragrat
odoribus. Nunquam ante haec comperi aurum sic ranciscere.
Vsurario cuilibet faetere hoc potest.

MAND. Quisnam cinerum est odor?

SYCOPH. Ille pretiosus atque tristis, cultus quem poscit miser.

MAND. Honorifice hoc bustum tractatum apparet, cuius adhuc sic
redolet dignitas.

[86] SYCOPH. Ego istaec non pertulissem, si recinenti ac monenti
credidissem graculae.

SARD. Ego in laqueos non incidissem, si monita curti seruassem
canis.

MAND. Et qualiter te admonuit?

SARD. Egredienti mihi ad angiportum suras omnes conscidit.

MAND. Vtinam tibi crura ipsa eneruasset, ne umquam inde mouisses
pedem. O Euclio funeste, parumne uiuus inlusisti? Ne defunctus
desines? Et quid ego non merui, qui agelasto illi et perfido
fidem accommodaui? Et fortunas meas in ipso risit exitu.

[87] SYCOPH. Heia, quid nunc facimus?

MAND. Quid autem, nisi quod dudum diximus ut nos saltem de filio
eius Querolo ulciscamur probe atque illum, quoniam est credulus,
mirificis ludamus modis? Aulam illi per fenestram propellamus
clanculum ut et ipse lugere incipiat quem nos iamdudum plangimus.
Pedetemptim accede atque ausculta Querolus quid rerum gerat.

SARD. Consilium placet.

MAND. Accede edepol, sed urbane respice.

SARD. Attat quid ego uideo? Omnes nunc intus homines fustes et
uirgas tenent.

MAND. Credo edepol isti illam malam fortunam expectant creduli.
Accede atque homines miris terrifica modis. Malam fortunam nam
illam dicito esse te et comminare tamquam in aedes inruas.

[88] SARD. Io, Querole.

QVER. Quis tu homo es?

SARD. Fores celeriter vide.

QVER. Quam ob rem?

SARD. Vt domum rursus ingrediar meam.

QVER. Hem Zeta, hem Pantomale, hac atque illac obsistite. Abi
hinc potius, mala fortuna, quo te sacerdos detulit.

SARD. Hem, Querole!

QVER. Quid, rogo, nomen tu uocitas meum?

SARD. Ego sum tua fortuna quam redituram praedixit magus.

QVER. Abscede hinc; ego hodie fortunam non recipio nec bonam.

MAND. Heus tu, Sycophanta, ad ianuam sta, homines seuoca, dum ego
bustum hoc per fenestras ingero.

SYCOPH. Aperite hanc ianuam.

QVER. Omnes celeriter huc accurrite.

MAND. Ecce tibi thesaurum, Querole, quem reliquit Euclio. Talem
semper habeas, talem relinquas filiis! Omnia sunt perfecta; nos
hinc ad nauem celeriter ne quod etiam nunc subito hic nobis
nascatur malum.

[89] SARD. Ah, quid hodie acciderit, subeundum est. Tantum
recurram huc paululum. Perdidi mysterium, nisi ipse Queroli uerba
audio. Homo est autem et credulus et formidolosus plurimum.
Qualiter nunc ille exhorrescit mortuum? Admouebo aurem hac
leuiter. Hem quidnam ego audio? Omnes intus gaudent, tripudiant:
nulla spes mihi est. Auscultabo iterum. Actum est, felicitas ad
istos uenit, nobis ergo, nobis male. Omnes intus saccos, capsas,
scrinia requirunt, aurum isti tractant, solidi intus tinniunt.
Heu, me miserum! Vita erat, ubi nos mortem putabamus esse
conditam. Errauimus miseri, sed non simpliciter errauimus et non
semel. Metamorphosis hic agitur: bustum abstulimus, aurum
abiecimus. Sed quid ego nunc? Solum hoc restat nunc mihi ut pro
fure iam nunc tenear. lbo ad coniuratos meos, ne tantum facinus
uerumque funus solus egomet defleam.

 <Scaena XI>  

LAR FAMILIARIS[90]

LAR. Tandem urna peperit, auri grauida pondere, uilisque mater
grande puerperium dedit, indigna quae frangeretur. Tanta hoc non
meruit fides. Magna plane aula et memorabilis, uno atque eodem
tempore, domino fidem persoluit, furtum fecit furibus. O sapiens
Euclio, nos iactantes non sumus, thesaurum seruasti uiuus,
liberasti mortuus. Omnes itaque homines nunc intellegant neque
adipisci neque perdere ualere aliquid, nisi ubique faueat totum
ille qui potest.
[91] Quantum ad personam Queroli spectat, perfecta iam sunt
omnia. Sed Mandrogerontem illum furem ac perfidum nunc inlaqueari
uolo qui, ubi primum hoc audierit remque omnem agnouerit,
continuo rediturus est, ut thesaurum diuidat. Codicillos etiam
proferre audebit quibus ita coheres scriptus est, si aulam
Querolo sine fraude ostenderet. Quid huic merito eueniat, nisi
quod iam nunc fiet? Ferat quod facere uoluit, nam quod fecit
nostrum est.
 <Scaena XII>  

QVEROLVS, ARBITER ET PANTOMALVS[92]

QVER. O Arbiter, iamne credis quod uidisti modo?

ARB. Edepol credo et scio.

QVER. Quid tu, Pantomale, dicis?

PANT. Quid ego dico nunc? Flere ut posthac desinas.

QVER. Mens mihi gaudio est confusa. Quid primum stupeam et
gaudeam? Consiliumne senis nostri an diuinitatis?

ARB. In primis bonum diuinitatis, nam si ad hominem respiciendum
est, facile intellegitur et apparet furem tibi plus profuisse
quam patrem.

QVER. Quid de memet censes, qui tam tarde agnouerim fragmenta
urnae illius quam iamdudum noueram?

ARB. Ego mihi non credideram, nisi quod ilico inspexi locum
terramque motam: ante hoc non credidi.

PANT. Atqui ego nihil dubitationis recepi, ubi in testulis
quasdam litteras uidi.

[93] QVER. Ergo istaec omnia Mandrogerus ille fecit?

ARB. Aut quid fieri aliud potest?

QVER. O sceleratum hominem, magum mathematicumque qui sese
diceret. Egone manibus meis praesidium paternum ut efferrem de
domo, ego memet domi reconderem, ego ut redeunti obuiarem
thesauro? Hoc est plane illud quod mihi Lar Familiaris praedixit
meus, etiam renitenti ac repugnanti, uentura mihi bona omnia.

ARB. Quam pulchre factum est ut cupiditas sic falleretur hominis
fallacissimi!

QVER. Credis, Arbiter, meos ut nosti mores munificos, nimis
munerare, hercle, possim hominem, si nanciscerer, ita ridicule
sceleratus fuit atque ipse sese lusit in omnibus.

ARB. Ille quidem, ut scimus, male meruit perfidus, sed quoniam
tibi per illum bene uenerunt omnia, omnes illi bene optamus
facto, non merito suo.

[94] QVER. Attat quidnam est? Nisi fallor, Mandrogerus ille est
eminus. Quidnam ille hic reuenit? Nouum credo aliquod praestigium
iterum hac exhibet. Abi celeriter intus, Pantomale, et fragmenta
urnae illius hic ad nos exhibe.

ARB. Placet, hercle.

QVER. O bone Arbiter, fraudulento isti magnam iniciamus
calumniam. Thesaurum nostrum ab hoc ereptum poscamus modo atque
adstruamus ab ipso nobis alienum mortuum esse coniectum domi.

ARB. Ita fiat! Consilium placet.

QVER. Propositum ergo retineamus: sequuntur cetera.

 <Scaena XIII>  

QVEROLVS, ARBITER ET MANDROGERVS[95]

MAND. Aue, mi Querole.

QVER. Etiam salutas, furcifer, quasi hodie me non uideris?

MAND. Vidi edepol te uisumque iterum gaudeo.

QVER. At ego iam nunc, si uiuo, faciam ne tu iterum gaudeas.

MAND. Eho, quid commerui?

QVER. Rogas sceleste, qui hodie domum expilasti meam?

MAND. Missa istaec face: non sum alienus uobis. Domum egomet
istam iampridem colo.

QVER. Iterum ad magicas? Aurum subripuisti hodie meum.

MAND. Fortassis iure feci: non debebatur et mihi?

QVER. Pulchre, edepol, solus exinde hic fui. Vbinam mihi nunc tu
frater nasceris et nouellus et senex? Vnde subito tam uetustus,
qui nuper natus non eras? Nam si fratrem meum te esse adseueres,
perdite, illud nunc restat, ut te dicas bimulum, nam tertio anno
pater meus ille Euclio, cum est profectus, me, hercle, reliquit
solum atque unicum.

[96] MAND. Superflua sunt ista: coheres ego sum, non frater tibi.

QVER. Non recte edepol fieri istud solebat: nam mallem, amice,
fratrem te quam coheredem esse asseras.

MAND. Quid multis opus est, Querole? Quod scriptum est, lege.
Sume igitur. Noui fidem uestram.

QVER. Hercle, explorasti. Hem quid istuc est? "Senex Euclio
Querolo salutem dicit filio. Quia furtum tibimet fieri metuerem
uel per seruum uel per extraneum quemlibet, Mandrogerontem,
fidelem amicum et peregre mihi cognitum ad te direxi, ut is
tibimet quod reliqui sine fraude ostenderet. Huic tu medium
thesauri dabis, si fides ipsius atque opera expostulate". Hem,
sodes, paululum in parte huc ades. Nihil huic deberi res ipsa
exponit et docet, sed usquequaque, si placet, in summam, si
libuerit, aliquid dabitur muneris. Tu igitur patris mei amicus ac
sodalis peregre fuisti?

MAND. Ipsa res docet.

QVER. Nimirum inde tam fideliter nobis commissa istaec taces. Age
amice, quoniam institutus es heres, da quod possit diuidi.

[97] MAND. Edepol inuestigaui ac dedi integrum atque inlibatum
thesaurum.

QVER. Eho, tu mihi thesaurum aliquod dedisti?

MAND. Tu negas?

QVER. Nisi omnia in memoriam redigis, forsitan aliquid exciderit.
Mihi quem tu narras thesaurum?

MAND. Quem tibi Euclio reliquit, ego tradidi.

QVER. Et aurum ad te quemadmodum peruenit, homo alienissime?

MAND. Iocabar equidem, fidem postea ut perspiceres meam.

QVER. Tu ergo thesaurum et secretum illud quod noster senex
dereliquerat, abstulisti?

MAND. Vtique hoc tibi cessit bene. Alter enim non reddidisset.

[98] QVER. Age iam, sodes, <nos> lusisti satis: restitue potius,
ueram ut cognoscamus fidem. Diis gratias, uicine Arbiter, quod
spes nostra in tuto est.

MAND. Dixin paulo ante facere hoc non potuisse extraneum?

<QVER.> Agimus gratias, Mandrogerus! Dii te seruent, amicorum
optime, qui et mihi superstiti et defuncto illi seruasti fidem.
Sed ubinam, quaeso, aulam illam condidisti? Fiat plane quod ille
praecepit senex. Exprome thesaurum, diuisio celebretur, quoniam
praesto est Arbiter.

MAND. Immo potius tu aurum exprome et fidem tuam, quoniam egomet
partes explicui meas.

QVER. Fatigas nos, Mandrogerus, an uere loqueris?

MAND. Edepol, uere loquor atque honeste, nam qui totum habere
potui, partem peto.

[99] QVER. Ergo inter manus thesaurum fuit nostrum?

MAND. Fuit, hercle.

QVER. Tu nusquam hodie pedem, nisi restitues quod abstulisse te
fateris, quia ire infitias non potes. Heia, inquam, restitue quod
abstulisti.

MAND. Reddidi.

QVER. Cui? Quando? Quo modo?

MAND. Hodie per fenestram.

QVER. Ha, ha, he, tu thesaurum ubi repperisti?

MAND. Apud aedes sacras.

QVER. Quo aditu extulisti?

MAND. Hac per istam ianuam.

QVER. Quid igitur fuit causae ut per fenestram redderes?

MAND. Tu, inquam, thesaurum illum asportasti foras.

QVER. Pulchre, edepol, condicionem codicillorum inpleuisti, qua
praeceptum est ut thesaurum mihi sine fraude ostenderes. Verum
tamen praescriptionem hanc transeo, qua uti possum, etiamsi aurum
nunc ipse mihi traderes. Haec superflua sunt, ubi res nusquam
apparet. Redde quod negas.

MAND. O tempora, o mores, o pater Euclio! Hancine mihi tu domi
fidem praedicabas? Reddidi, fateor, omnesque per deos ipsumque
thesaurum inlibatum intra aedes proieci tuas.

[100] QVER. O Arbiter bone, plus iste admisit quam putabamus.
Hic, nisi fallor, ipse est qui urnam illam funestam nobis
proiecit in domum.

MAND. Dii te seruent: ipsam ego proieci Tandem apparet ueritas.

QVER. Dic, quaeso, Mandrogerus, fragmenta si aspexeris, potesne
agnoscere?

MAND. Ita ut conpaginari per me possint omnia.

QVER. Hem, Pantomale, nescio quid paulo ante hic proferri
iusseram.

ARB. Praesto sunt partes illae in quibus titulus inscriptus fuit.

[101] QVER. Agnoscisne, Mandrogerus?

MAND. Agnosco, hercle. Tandem cessent partes et praestigia.

QVER. Si uerum agnoscis, lege celeriter quod scriptum hic fuit.

MAND. Et legi et lego. Cedo huc mihi, Pantomale, fragmentorum
paginas: TRIERINIVS TRICIPITINI FILIVS CONDITVS ET SEPVLTVS HIC
IACET.

QVER. Eho scelestissime, dispicis? Si uiuorum neglexisti gratiam,
etiamne mortuis manus intulisti ad ludum et ludibria? Neque
contentus eruisse bustum atque honores ultimos, per fenestram
etiam funestas mihi proiecisti reliquias. Quid ad haec dicis?
Thesaurum abstulisti, uiolasti sepulchrum, perdite: domum meam
non solum compilasti, uerum etiam polluisti, sacrilege. Tu negas?

[102] MAND. Quaeso, quandoquidem me fortuna sic destituit, nihil
quaero ulterius, uale.

QVER. At ego, hercle, quaero cui mala omnia congessisti, scelus.
Hem, Pantomale, nunquam ab istoc pedem. Ego iam nunc ubinam
praetor sedeat, inuestigabo celeriter atque omnia istaec exequar
iure et legibus.

MAND. Quaeso, Arbiter, pro me ut uerba facias: nihil nisi ueniam
expostulo.

ARB. O mi Querole, nunquam tam celeriter usque ad sanguinem.
Ignosce ac remitte: haec uera est uictoria.

[103] QVER. Age, reliquiae defuncti illius recondantur. Quid de
thesauro fiet?

ARB. Quid dicis, Mandrogerus?

MAND. Iuro per deos, iuro per ipsam quam rupi fidem, mihi nec
aurum nec thesaurum esse.

QVER. Remoue paulisper inania; putemus nos paululum in iudicio
stare. Ornam certe illam tu abstulisti?

MAND. Factum est.

QVER. Elige nunc, Mandrogerus, utrum uoles, bustum illic an aurum
fuit, quandoquidem causa eiusmodi est ut multis constet modis.

MAND. Auribus teneo lupum neque uti fallam neque uti confitear
scio. Vtrum dixero, id contra me futurum uideo. Dicam tamen:
aurum illic fuit.

[104] QVER. Redde igitur.

MAND. Hoc iam factum est.

QVER. Factum doce.

MAND. Ornam tu recognoscis?

QVER. Quid uis ut respondeam? Primum egomet aulam non recognosco.
Satisne hoc sufficit?

MAND. Quid? Titulum non recognoscis?

QVER. <Non> magis quam te quem hodie primum hic noscito. Sed
finge nunc a nobis ornam et titulum recognosci. Redde quod in
aula fuit.

MAND. Tu autem quid in aula, quid fuisse dicis?

QVER. Ego interim non proposui. Tu fare quod uelis.

MAND. Et uos a me aurum quemadmodum postulatis, cum res ipsa
bustum et cinerem comprobet?

ARB. Ergo adquiescis ut bustum illic fuerit?

MAND. Adquiesco quandoquidem ita sic se res habet. Hac non
processit: alia temptandum est uia.

QVER. O stulte, sacrilegium confiteris, dum furtum negas.

MAND. Quid si nihil illic fuit?

QVER. Quidnam igitur postulas? Aurum si fuit, abstulisti, si non
tulisti, non fuit.

[105] MAND. Vos, quaeso, dicite uicissim: quidnam illic fuit?

QVER. Nobis interim sufficit purgare nosmet, obiecta repellere,
nam si te ingredimur, alia temptandum est uia.

MAND. Quodnam hoc monstri genus est? Ego totum feci, solus totum
nescio. Iam iam, quaeso, quoniam mihi neque res neque causa
superest, simpliciter dicite utrumne furtum an sacrilegium ego
commisi, nisi forte illud nunc restat mihi ut, qui furtum non
potui sacrilegium neque uolui, utrumque fecisse conuincar nefas.

QVER. Etiamne circuitione rem geris? Quid aliud autem in causa
est, nisi quod praesidium abstulisti et cineres subdidisti, unum
fraudulenter aliud nequiter? Neque enim te bustum expetisse,
aurum abiecisse credere quisquam potest.

MAND. Optime totum hoc adseritur et mihi ipsi ueri simile
uidetur. Sed si quid creditis, non est ita.

[106] QVER. Age iam bono animo esto, nil praeter sacrilegium
perpetrasti: aurum autem ibi non fuit.

MAND. Furtum igitur non commisi, dii te seruent. Vicimus, nam
istoc ego tempore poenam malo quam pecuniam debere. Sed illud,
quaeso, exponite unde tantum illic erat?

QVER. Nescis, magus, nihil esse grauius fortuna mala?

MAND. Recognosco.

QVER. Etiam quaeritas unde pondus? Tegmen urnae illius non
uidisti plumbeum?

MAND. Iam iam omnia sibi conueniunt. His praestigiis etiam certus
falli non potuisset magus?

[107] ARB. Nondum intellegis, inepte, inpositum nobis esse ab
illo quem bene noueras? Vnde autem illi thesaurum homini prope
pauperi? Ac si habuisset ille, ergone iste secretum nescisset
patris tibique ille indicaret quod non crediderat filio? Porro
autem, pater familias ille thesaurum si sciebat, illi tandem
crediderat loco tibique illic patuisset aditus?

MAND. Edepol quid dicam nescio.

ARB. Ergo Euclionem tu non noueras? Habuit senex ille multa haec
laetissima, qui te etiam defunctus ridet.

MAND. Edepol, tandem intellego. Illius plane hic nequitiam
recognosco, frequenter ille similibus me lusit modis. Quaeso
igitur, date ueniam quod cineres illos abstuli: aurum credidi.

ARB. Bene excusas, Mandrogerus: agnosco ingenium lepidissimum,
agnosco plane Euclionis nostri sodalem, tales semper ille dilexit
senex.

[108] MAND. Sinite quaeso me abire.

ARB. Hem, Querole, humanum ac misericordem semper fuisse te scio.
Hominem tam elegantem abire ne permiseris. Non unius officii
homo iste est: magum mathematicumque hic habes; tantum, quod
primum est, furtum facere non potest. Recipe, quaeso, amicum
ueterem et nouum, quandoquidem pater Euclio solum hunc tibi
reliquit in bonis.

QVER. Ah, sed furem timeo.

ARB. Quid unum furem metuis? Iam totum hic abstulit.

MAND. Quaeso, Querole noster, patri egomet tuo me iam deuoueram,
tibi nunc seruire cupio, quandoquidem hodie sic misertus es mei.
Da uictum, qui uitam indulsisti.

[109] QVER. Si ambo ita uoltis, fiat. Potesne discere leges
nouas?

MAND. Ha, ha, he, illas egomet ex parte condidi.

QVER. Senatus consultum dico egomet seruilianum et parasiticum.

MAND. Ohe, uisne interdictorum capita iam nunc eloquar ad legem
Porciam, Caniniam, Furiam, Fufiam, consulibus Torquato et Taurea?

QVER. Potesne obseruare omnia?

MAND. Istud apud me paruum est. Tu nunc ut ediscam iubes: ego
docere iam uolo.

ARB. Hui, multarum palmarum hic est. Recipe, quaeso, iure
instructissimum. Talem quaerere homines pro magno solent.

QVER. Quoniam ita uultis, fiat. Sed ubinam illi sunt socii atque
adiutores tui?

 <Scaena XIV>  

QVEROLVS, MANDROGERVS, <SYCOPHANTA>, SARDANAPALLVS[110]

SYCOPH. Nosque praesto sumus, o parens ac patrone.

QVER. O Sycophanta, o Sardanapalle, haec uestra est religio? Sed
causas iam hic praestitit, uos abite quolibet.

SYCOPH. Et nosmet scimus, Querole, quoniam tris edaces domus una
non capit. Verum, quaesumus, uiatici nobis aliquid ut aspergas,
quoniam spem omnem amisimus.

QVER. Viaticum ego uobis? Quonam pro merito?

SYCOPH. Nos cum Mandrogeronte huc uenimus.

QVER. Digna causa <...>

 <Scaena XV>  

[111] Mercedem uulnerum uictus accipiat parasitus. In conuiuio si
fuerit ueste discissus, a rege conuiuii duplam mercedem
reparationis accipiat. De liuoribus in quadrantem solidi unius,
de tumoribus in trientem poena transibit, quod si et tumor fuerit
et liuor solidi unius bessem iure optimo consequetur. Vnam uero
unciam aporiae, [hoc est excoctionis,] contemplationi concedimus.
[112] Placuit autem ut etiam de plagis et uulneribus infixis,
summoto strepitu criminali, amicorum praestetur inspectio ita ut
dodrantem solidi nec inspicientum gratia nec largientis excedat
humanitas. In luxu autem et ossibus loco motis usque ad deuncem
solidi iniuriarum commodum placuit extendi. Iam porro de ossibus
fractis placuit conuenitque ut in minutalibus solidus, in
principalibus uero ossibus argenti libra protenus traderetur.
Quae autem uel principalia uideri ossa debeant uel minuta
medicorum tractatus inueniat. Si autem parasitus amplius quam
praefinitum est, uoluerit postulare plus petiti periculo
stranguletur. Rex conuiuii iniuriarum merita etiam uoluntariis
decertationibus cogatur exsoluere: ita ut praemium criminosi <in>
mercedem transeat uulnerati.
[113] In tantum autem parasitis consuli iura uoluerunt ut si
uulneribus adflictus, contestata lite defecerit, heredibus eius
paterni laboris ac meriti praemia non negentur. Quod si
parasitus, quamuis tractatus incommode, tamen de malis suis
intestatus occiderit, unde auctor non egerit, heres agere non
poterit. Qui causas mortis non reddiderit, insepultus abiciatur.
Et haec omnia sic constituimus quasi inter hominum liberorum et
aequalium lasciuiens turba desaeuiat, nam si a patrono uel seruo
patroni parasitus contra leges pertulerit iniuriam, habebit
fugiendi liberam potestatem.
