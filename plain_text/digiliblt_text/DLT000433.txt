digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Rufinus, Commentaria in metra Terentiana



transcodifica di base da rtf a xml-tei: Piero Colombo - Step srl

Testo : Marinone, GL-CD adeguato su ed. D'Alessandro

Adeguamento testo su nuova edizione: Alice Borgna

Controllo marcatura XML-TEI: Alice Borgna

2017 digilibLT, Vercelli

Fonte: Rufini Antiochensis Commentaria in metra terentiana et de
compositione et de numeris oratorum, edizione critica a cura di
P. D'Alessandro, Hildesheim - Zürich - New York 2004 (Collectanea
Grammatica Latina 3), 7-20.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Commentarium Rufini V.D. Grammatici Antiochensis in metra
terentiana [p. 554 vol. VI Keil] Euanthius in commentario
Terentii de fabula hoc est de comoedia sic dicit: «concinna
argumento, consuetudini congrua, utilis sententiis, grata
salibus, apta metro».
Et postea sic: «ueteres etsi ipsi quoque in metris neglegentius,
iambici uersus dumtaxat in secundo et quarto loco, tamen a
Terentio uincuntur resolutione huius metri, quantum potest,
comminuti ad imaginem prosae orationis».
[p. 555 vol. VI Keil] Asper in commentario Terentii sic: « <...>
hosce uersus agere coepisset:
‛itane patris ais aduentum ueritum hinc abiisse. - Admodum’; et
deinceps qui secuntur quadrati».
Diomedes sic: «septenarium uersum Varro fieri dicit hoc modo, cum
ad iambicum trisyllabus pes additur, et fit tale:
‛quid inmerentibus noces, quid inuides amicis?’.
Similiter in Terentio uersus est:
‛nam si remittent quippiam Philumenae dolores’;
et in Plauto saepius tales reperiuntur».
Varro de lingua Latina ad Marcellum sic: «quare in huiusce modi
locis poni oportet notam / transuersam inter syllabas frequentius
ad extremum uersum senarium et similes, si pro longa breuem
habebunt extremam, ut in hoc:
‛amicus summus meus et popularis Geta’».
Charisius sic: «septenarium uersum fieri dicit Varro hoc modo,
cum ad iambicum trisyllabus pes additur, et fit tale:
‘quid inmerentibus noces, quid inuides amicis?’;
similis in Terentio uersus est:
‘nam si remittent quippiam Philumenae dolores’;
et in Plauto saepius tales reperiuntur».
Bass[i]us ad Neronem de iambico sic dicit: «Iambicus autem, cum
pedes etiam dactylici generis adsumat, desinit iambicus uideri,
nisi percussione ita moderaueris, ut, cum pedem supplodes,
iamb[ic]um ferias; ideoque illa loca percussionis non recipiunt
alium quam iambum et ei parem tribrachyn, aut alterius
exhibuerint metri speciem. Quod dico exemplo faciam illustrius:
est in Eunucho Terentii statim in prima pagina hic uersus
trimetrus: [p. 556 vol. VI Keil]
‘exclusit, reuocat, redeam? non, si me obsecret’.
Hunc incipe ferire: uideberis heroum habere inter manus; ad
summam paucis syllabis in postremo mutatis totus erit herous:
‘exclusit, reuocat, redeam? Non, si mea fiat’.
Ponam dubium secundo loco pedem, quo propius accedam:
‘heros Atrides caelitum testor fidem’».
Varro VII «clausulas quoque primum appellatas dicunt quod
clauderent sententiam, ut apud Accium:
‘an haec iam obliti sunt Phryges?’;
nonnumquam ab his initium fit, ut apud Caecilium:
‘dei boni, quid hoc?’;
apud Terentium: ‘discrucior animi’».
Idem Varro in eodem septimo de lingua Latina ad Marcellum sic
dicit: «at in extremum senarium totidem semipedibus adiectis fiet
comicus quadratus, ut hic: ‘heri aliquot adulescentuli coimus in
Piraeo’».

Trimetros uersus iambicos Terentii et Plauti et ceterorum
comicorum et tragicorum M. Tullius senarios dicit et nominat,
Quintilianus et trimetros et senarios nominauit, et Flauius Caper
in artibus suis trimetros uersus iambicos Terentii senarios
appellauit.

De metris Terentii et Plauti et ceterorum comicorum et tragicorum
Victorinus sic dicit: «quantum autem ad metrum comicum spectat,
ut paululum euagemur, scio plurimos adfirmare Terentianas uel
maxime [p. 557 vol. VI Keil] fabulas metrum ac disciplinam
Graecarum comoediarum non custodisse, id est quas Menander
Philemon, Diphilus et ceteri ediderunt. Nostri enim in modulandis
rhythmis seu metris ueteris comoediae scriptores sequi
maluerunt, id est Eupolin Cratinum Aristophanem: prologos itaque
et primarum scaenarum actus trimetris comprehenderunt, deinde
longissimos, id est tetrametros, subdiderunt, qui appellantur
quadrati; postea in sequentibus uariauerunt: modo enim trimetros,
modo addito quadrante uel semisse posuerunt, id est semipede
adiecto uel integro pede iambo uel sesquipede: haec per medios
actus uarie; rursus in exitu fabularum quadratos, quales diximus
in secunda scaena, locauerunt. Sed iidem quadrati legitimi, cum
sedecim syllabis iuxta ius proprium constare debeant, plerumque
inueniuntur uiginti aut amplius syllabarum: hinc existimantur
metrum non tenuisse nec sua lege composuisse. Quod uero ad
clausulas id est minuscula cola, pertinet, quot genera uersuum
sunt, totidem membra pro clausulis poni possunt et solent in
canticis magis quam deuerbiis, quae ex trimetro magis subsistunt,
collocari, et praecipue apud Plautum et Naeuium et Afranium. Nam
hi maxime ex omnibus membris uersuum colis ab his separatis
licenter usi reperiuntur in clausulis».

Idem Victorinus in alio loco de iambico sic dicit: «improbatur
autem apud tragicos uersus ex omnibus iambis compositus: nam quo
sit amplior et par tragicae dignitati, interponunt frequentius
locis dumtaxat imparibus pedum dactylicorum moras et spondeum.
Similiter apud comicos laxius spatium datum est: nam et illi
loca, quae propria iambo debentur, spondeis occupant dactyloque
et anapaesto locis adaeque disparibus. Ita dum cotidianum
sermonem imitari nituntur, metra uitiant studio, non imperitia,
quod frequentius apud nostros quam Graecos inuenies. Genera autem
iambici metri sunt duo: nam ex his alia integra, alia clauda,
quae scazonta seu choliamba uocant, inducuntur, quorum
differentiam paenultima uersus syllaba demonstrabit. Nam si
breuis contigerit, erit rectum et integrum iambicum ita: [p. 558
vol. VI Keil]
‘uigoris adde concitum celerem pedem’;
sin uero longa, delumbe et claudum, ut est:
‘nouitate ductus, non ut inscius legis’.
‘le’ longa, quae paenultima reperitur, metrum corrumpit. Huius
repertor Hipponax: nam pro iambo inductus trochaeus contra legem
trimetri iambici metrum innouauit, quod adaeque et ex spondeo
contigit».

Versus Rufini grammatici de metris Terentii et Plauti et
ceterorum.

Agnoscit metrum seruatque Terentius artem:
nam prologos trimetro didicit componere uersu
scaenarumque actus primos pede claudit eodem,
ut sunt hi uersus prologi:
‘poeta cum primum animum ad scribendum appulit,
id sibi negoti credidit solum dari’:
primae scaenae similes:
‘uos istaec intro auferte, abite. Sosia,
adesdum, paucis te uolo. - Dictum puta’.
Tetrametros sequitur, quem finxerat ille Boiscus, quales sunt
isti uersus:
‘mirabar, hoc si sic abiret et heri semper lenitas’.
Qui sequitur dimetrus est, id est pedes simplices quattuor habet:
‘uerebar quorsum euaderet’.
Alii tetrametri similes hi:
‘enimuero, Daue, nihil loci est segnitiae neque socordiae’.
† De iambo trochaicum archilochium unde fieri dicunt metrum.†

[p. 559 vol. VI Keil] creticon Archilochus supra caput addit
iambi,
quales sunt isti:
‘di boni, boni quid porto? sed ubi inueniam Pamphilum?’
‘laetus est nescio quid, nihil est, nondum haec resciuit mala’.
De iambo hipponacteo.

Ultimus amphibrachys uelocem claudit iambum,
aut bacchius erit finis discrimine nullo:
utitur Hipponax hoc metro maximus auctor;
quales sunt isti uersus:
‘ne forte inprudens faciam quod nolit sciens cauebo’.
‘Nam si remittent quippiam Philumenae dolores’.
Legitimum interdum sub scaenis ponit iambum,

qualis est iste:
‘obsequium amicos, ueritas odium parit’.
Vtitur his Plautus metris et mille poetae.

De pedibus quibus haec consistunt metra.

Dactylus aut spondeus inest uel cursor iambus,
aut anapaestus erit, positi discrimine nullo
partibus in quinis. Nam post celer extat iambus,
pyrrichiusue citus finem concludere possit;
ut sunt hi tales:
‘exclusit, reuocat, redeam? non, si me obsecret’.
‘quod plerique omnes faciunt adulescentuli’.
De nomine talium uersuum siue metrorum.

Graecus apemphaenonta solet memorare poeta,
inmanifesta uocant haec carmina uoce Latina.
Hunc trimetron ueteres Graii cognomine dicunt,
quod pedibus iunctis hunc scandere saepe solebant.
De choliambo.

Ponitur aut scazon, spondeum finis habebit,
quales sunt isti: [p. 560 vol. VI Keil]
‘nec fonte labra prolui caballino,
nec in bicipiti somniasse Parnasso’.
De metris comicis.
Tetrametros trimetrosque capit comoedia uersus.
Tetrametrum primus fertur posuisse Boiscus.
Creticon Archilochus trimetro superaddidit ingens.
Amphibrachyn trimetro Hipponax supponit iambo.
Fulserat hac Plautus pulcherque Terentius arte.
Terentianus de iambis fabularum sic dicit:
«culpatur autem uersus in tragoediis
et rarus intrat ex iambis omnibus,
ut ille, contra qui secundo et talibus
spondeon aut quem comparem receperit.
Sed qui pedestres fabulas socco premunt,
ut quae locuntur sumpta de uita putes,
uitiant iambum tractibus spondiacis
et in secundo et ceteris aeque locis,
fidemque fictis dum procurant fabulis,
in metra peccant arte, non inscitia,
ne sint sonora uerba consuetudinis,
paulumque rursus a solutis differant.
Magis ista nostri: nam fere Graecis tenax
cura est iambi uel nouellis comicis
uel qui in uetusta praecluent comoedia.
Aristophanis ingens [e]micat sollertia,
qui saepe metris multiformibus nouus
Archilochon arte est aemulatus musica».
Sisenna in commentario Poenuli Plautinae fabulae sic: «Halonium
[p. 561 vol. VI Keil] Poeni dicunt deum, et producenda <primam>
syllabam metri gratia exigit iambus.
In Pseudulo sic: «‘Malai’: διαίρεσις metri causa».
Scaurus in eadem fabula sic: ««‘nunc iam’: ‘iam’ diuisit in duas
syllabas».
Sisenna in Rudente sic: «‘fuit’: extendit primam syllabam metri
gratia».
Et postea sic: «habiliore metro usus est, ut solet in mulierum
oratione».
Postea sic: «‘latronem’: producit metri causa».
In Amphitrione sic: «his quattuor generibus quintum accedit de
genere uersuum qui non sunt unius modi».
In Captiuis sic: «hic ‘ornatu’ ‘s‘ litteram metri causa amisit».
In Aulularia sic: «haec scaena anapaestico metro est, sed concisa
sunt, ut non intellegas».
Iuba in libro quarto sic dicit: «iamborum itaque exempla, quae
maxime frequentata sunt, subdidi:
«πάτερ Λυκάμβα, ποῖον ἐφράσω τόδε;
«Δαναὸς ὁ πεντἡκοντα θυγατέρων πατἡρ».
Ξάνθῃ παλαιῇ γρη<ὶ> πολλῇσιν φίλῃ, [p. 562 vol. VI Keil]
οἶδἡ ὑπὸ γὰρ ἡμῶν παρετάθη καὶ Περικλέους. ἱμάτιον ἐφόρει μαλακὸν
ἐρίων Σικελικῶν., τὸ δὲ προσκεφάλαιόν φησιν ἅμα σοὶ βούλομαι.
‘Videre non uult Caelium Panaetius’.
‘Misera marino quae timid<ul>a [in] litore’.
‘Vallis per imas amne labens caerulo’.
‘Armiger in Ida pede uago litora petens’.
<...> ‘Caerula nec aliter superans liquida malaciae’. παρὰ σοφοῠ
μάθε κλύων ὅσα τις ἂν καταμάθοι.
‘Rape faces, cape puer, sopor abit, cane melos‘».
In alio loco sic: «iambicum metrum non ex solis iambis
conscribitur, sed quinque suscipit pedes, id est iambum
tribrachyn, anapaestum, dactylum et spondeum, hoc est iambum et
spondeum et solutiones eorum, scilicet ex iambi solutione
tribrachyn (nam si sequentem longam syllabam in duas breues
diuidas, fiat de iambo tribrachys); spondei autem solutiones
duas, dactylum et anapaestum: nam si prior syllaba spondei
soluatur in duas breues, fiat anapaestus; si uero secunda,
dactylus fiet. Vnde intellegi datur iambica metra de iambo et
spondeo fieri et de eorum solutionibus».

De choliambo sic: «Est autem proceritatis eiusdem uersus qui
unius pedis differentia nomen amittit. Nam quod sexto loco, qui
locus par est, [p. 563 vol. VI Keil] non iambus, sed spondeus uel
trochaeus accipitur et a longa syllaba incipit, claudum carmen
facit et choliambus nominatur, ut est:
ὦ Κλαζομένιοι Βούπαλος κατέκτεινεν.
ἀκούσαθ' Ἱππώνακτος οὐ γὰρ ἀλλ‘ἥκω.
‘O quae tenerulae comparis tenes crinem,
sudes in ista Veia latent fossa’.
Quod autem binis pedibus et non singulis scanditur, uetus
institutum est,

quippe Herodotus, antiquus historiae auctor, cum de heroo diceret
uersu, quem singulis partiri pedibus moris est, ita dixit: ‘καί
σφιν ἡ Πυθίη ἀφικομ<έ>νοισιν χρῇ ἐν ἑξαμέτρῳ τόνῳ τάδε˙
ἀλλ‘ ὅταν ἡμίονος βασιλεὺς Μήδοισι γένηται,
καὶ τότε, Λυδὲ ποδαβρέ, πολυψήφιδα παρ' Ἕρμον,
φεύγειν μηδὲ μένειν μηδ' αἰδεῒσθαι κακὸς εἶναι’.
Vnde apparet heroum singulis pedibus scandi etiam apud ueteres
solitum; iambicum autem binis: id enim ait cum de Archilocho
Pario referret, qui Gygae fabulam optime complexus est, ita:
‘Γύγης, τοῠ καὶ Ἀρχίλοχος ὁ Πάριος κατὰ τὸν αὐτὸν χρόνον γεγονὼς
ἐπεμνἡσ<θη> ἐν ἰάμβῳ τριμέτρῳ’.
Meminit autem uersus eius Herodotus, quem applicui:
ὤ μοι τὰ Γύγεω τοῠ πολυχρύσου μέλει.
Et hactenus de acatalecto trimetro dictum».

[p. 564 vol. VI Keil] De octametro boiscio idem sic dicit:
«octametrum catalecticum, quod appellatur boiscion:
Βοίσκος ὁ ἀπὸ Κυζικοῠ, παντὸς γραφεὺς ποιήματος,
τὸν ὀκτάπουν εὑρὼν στίχον, Φοίβῳ τίθησι δῶρον.
Boiscus is de Cyzico, noui repertor carminis:
nam primus †octano pede† uersum deo dicauit».
Firmianus ad Probum de metris comoediarum sic dicit: «nam quod de
metris comoediarum requisisti, et ego scio plurimos existimare
Terentianas uel maxime fabulas metrum non habere comoediae
Graecae, id est Menandri Philemonos, Diphili et ceterorum, quae
trimetris uersibus constat. Nostri enim ueteris comoediae
scriptores in modulandis fabulis sequi maluerunt, Eupolin
Cratinum Aristophanem: prologos igitur et primarum scaenarum
actiones trimetris comprehenderunt; deinde longissimos, id est
tetrametros, subdiderunt, qui appellantur quadrati; in
consequentibus deinceps uariauerunt: modo enim trimetros, modo
addito quadrante uel semisse posuerunt, id est uel semipede
adiecto uel integro pede iambo uel sesquipede: haec per medios
actus uarie; rursus in exitu fabularum quadratos, quales diximus
in secunda scaena. Sed iidem quadrati, cum sedecim syllabis
constare debeant, tamen plerumque fiunt uiginti aut amplius
syllabarum: hinc putantur metro carere nec lege ulla contineri
[feliciter]». [p. 565 vol. VI Keil]
Mensuram hoc est μέτρον esse in fabulis Terentii et Plauti et
ceterorum comicorum et tragicorum dicunt hi: Cicero, Scaurus,
Firmianus, Varro, Victorinus, Caesius Bassus, Terentianus,
Caecilius Vindex, Cinna, Sisenna, Diomedes, Albinus,
Quintilianus, Sosipater Charisius, Helenius, Asper, Fl. Caper,
Arruntius, Probus, Plinius, Euanthius, †sacerdos qui et domatus†,
Iuba.
Haec ego Rufinus collegi mente benigna
discipulisque dedi munera pulchra libens.
