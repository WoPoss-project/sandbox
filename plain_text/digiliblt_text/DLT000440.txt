digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De orthographia liber

Scaurus

transcodifica di base da rtf a xml-tei: Piero Colombo - step srl

Testo : Marinone, GL-CD adeguato su ed. Biddau

Adeguamento testo su nuova edizione: Alice Borgna

2017 digilibLT, Vercelli

Fonte: De orthographia liber, introduzione, testo critico,
traduzione e commento a cura di Federico Biddau (Collectanea
Grammatica Latina), Hildesheim 2008

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

De orthographia 1. <...> Ortographia igitur est ratio recte
syllabis scribendi.

2. [1] Scribendi autem ratio quattuor modis uitiatur: per
adiectionem, detractionem, inmutationem, annexionem.
[2] Per adiectionem, ut cum querelam per duo l scribunt, cum
querulus sit, non querullus.
[3.1] Per detractionem, <ut> cum haedus sine aspiratione
scribitur, cum alioqui cum ea debeat, [3.2] quoniam apud antiquos
faedus sit dictus, et ubi illi f litteram posuerunt, nos h
substituimus: ut quod illi fordeum dicebant nos hordeum, fariolum
quem nos hariolum, similiter faedum quem nunc nos haedum
dicimus.
[4] Per immutationem, ut cum at coniunctionem per d scribunt et
eandem, quotiens praepositio sit, per t, cum alioqui e contrario
debeat fieri.
[5.1] Per [p. 12 vol. VII Keil] annexionem, ut cum in uerbo
nescio s litteram priori syllabae iungunt, cum posterioris
initium esse debeat: est enim nescio non scio; [5.2] nam ne pro
non positum est apud antiquos , <quod> significat nefrendes
[porcos qui sunt sine dentibus], id est qui fabam frendere non
possunt; nesapus qui non sapit, ita et nescio non scio, diductis
in uerbum et aduerbium syllabis.
3. [1] Recorrigitur uero regulis tribus, historia, originatione,
quam Graeci ἐτυμολογίαν appellant, proportione, quae Graece
ἀναλογία dicitur.
[2] Et historia quidem, ut cum sed per <d> nouissimam litteram
scribimus, quoniam antiqui sedum dixerunt et per abscisionem
coniunctionis pars remanserit.
[3] [at] Originatione, ut cum dicimus inchoare cum aspiratione
scribendum, quoniam a chao dictum, quod fuerit initium omnium
rerum.
[4.1] Proportione, ut cum dicimus equum et seruum et similia
debere scribi, quanquam antiqui per uo scripserunt, quoniam
scierunt uocalem non posse geminari credebantque et hanc litteram
geminatam utroque loco in sua potestate perseuerare, ignorantes
eam praepositam uocali consonantis uice fungi et poni pro ea
littera quae sit ϝ; [4.2] deinde, quod omnia nomina feminina
nominatiuo singulari a littera finita, quotiens in masculinum
transeunt, seruatis praecedentibus litteris nouissimum a in u
uertunt et assumta s littera contrarium sexum significant, ut
iusta iustus, casta castus, pia pius, ita et equa et serua
seruatis praecedentibus litteris et u pro a substituto equus et
seruus et equum et seruum per duo u, non per unum u efficere;
[4.3] excepto uno auia auus, unde apparet auium debuisse dici.
[p. 13 vol. VII Keil]
4. [1] Redditis ergo uitiorum modis et emendationis regula
exposita, antequam ad ea ueniamus, circa quae scribentium error
argui solet, necessarium putamus ante cognationem explicare
litterarum, quoniam huius quoque notitia haesitantibus saepe
succurrat.
[2] Vocales itaque inter se mutuis uicibus in declinatione
funguntur, ut ago egi, tango tetigi, salit exilit, salsus
insulsus; quod non minus in extremitatibus nominum apparet, cum
iustus iusti iusto iuste dicimus uni litterae subinde
succedentibus ceteris.
[3] Nec minus consonantes, ut f et h: utraque enim <est> flatus;
quare quem antiqui fircum, nos hircum, et quam Falisci habam, nos
fabam appellamus, et quem antiqui fariolum, nos hariolum.
[4.1] Item l et d et r et s, cuius rei maximum argumentum est
quod balbi, qui r exprimere non possunt, aut l dicunt aut s; nec
minus quod capra per deminutionem capella dicitur et frater
fratellus; [4.2] item Furios dicimus quos antiqui Fusios, et aras
quas illi asas, et Lares quos Lases, item sellam quam illi
seddam [et attulit attinet t pro d substituto].
[5] M deinde et n consentiunt et paene idem sonant, ut
distinguendorum sonorum utriusque litterae causa †dicere antiqui
praepositae l quam n maluerunt†; hoc probant etiam Graeci, qui,
ubi nos m litteram ponimus, n ponunt, ut graphium [p. 14 vol. VII
Keil]γραφεῖον et salum σάλον et similia.
[6] X littera cognata <est cum> c et g, quod lingua paullum
sublata hae dicuntur, ut ab eo quod est lux et lex dicimus lucis
et legis.
[7.1] B cum p et m consentit, quoniam origo eorum non sine
labrorum coniunctione respondet; a quo quem Graeci Πυρρίαν nostri
Burriam, et quem Pyrrhum antiqui Burrum et Palatium <Balatium>,
item Publicolam Poplicolam; et alii scamillum, alii scabillum
dicunt; [7.2] aut cum ab eadem uoce duae gignuntur, ut ab eo quod
est princeps et caeleps principis et caelibis, nec minus e
contrario in uerbis, cum carpo et scribo, carpsi et scripsi
proferimus.
[8] C cognationem habet cum g, et ideo alii dicunt gaunacem, alii
caunacem, item camellum gamellum. <cum> χ quoque Graeca littera
consentit, unde quidam coronam, non nulli choronam dixerunt.
[9.1] K quidam superuacuam esse litteram iudicauerunt, quoniam
uice illius fungi satis c posset, sed retenta est, ut quidam
putant, quoniam notas quasdam significaret, ut Kaesonem ut kaput
et kalumniam et kalendas. [9.2] Hac tamen antiqui in conexione
syllabarum ibi tantum utebantur, ubi a littera subiungenda erat,
quoniam multis uocalibus instantibus, quotiens [p. 15 vol. VII
Keil] id uerbum scribendum erat, in quo retinere hae litterae
nomen suum possent, singulae pro syllaba scribebantur, tanquam
satis eam ipso nomine explerent: ut puta decimus, d per se deinde
cimus, item cera, c simplex et ra; et bene, b et ne; [9.3] ita
et quotiens canus et carus scribendum erat, quia singulis
litteris primae syllabae notabantur, k prima ponebatur, quae suo
nomine a continebat, quia, si c posuissent, cenus et cerus
futurum erat, non canus et carus. [9.4] Ego autem contenderim
magis superuacuam esse c quam k, quoniam k, ut apud Graecos,
satis uim etiam c litterae exprimat; [9.5] sed quosdam figura
deceptos, qua non solum apud nos, uerum etiam apud antiquos
Graecorum haec <g> littera notabatur - ut testatur foedus Graece
†camelo† aereo in hortis Caesaris in aede Fortis Fortunae
incisum, ubi pro γ haec <c> forma posita sit; item XII tabulae,
ubi est ni pacunt per hanc formam, quod male quidam per c
enuntiant: est enim praeteritum eius pepigi a pango, ut <a> tango
tetigi, non paxi, ut a dico dixi - credidisse nobis c deesse, et
hanc quidem c dixisse, ceterum pro ea nota adiecta<m> a Spurio
Caruilio nouam formam g litterae praepositam. [9.6] Nam non
fuerunt tam imperiti antiqui, qui k seruarent, si aliam litteram
idem sonantem habuissent: quis enim uel hebetis animi sonorum
similitudinem sentire non possit?
[10] Q littera aeque retenta est propter notas, quod per se
posita [p. 16 vol. VII Keil] significaret [q] quaestorem, et quia
cum illa u littera conspirat, quotiens consonantis loco ponitur,
id est pro uau littera, ut quis et qualis; unde et Graeci coppa,
quod pro hac ponebant, omiserunt, postquam uau quoque, quod
auxilio eius litterae indigebat, superuacuum uisum est.
5. [1] Sequitur ut demonstremus, quae littera aut praeponi possit
aut subici.
[2.1] A igitur littera praeposita est u et e litteris, <ut> ae et
au. subiectiua uerum enim uero u sequitur ut uau [2.2] et apud
antiquos i <quoque litterae praeponebatur, apud quos i> littera
pro e scribebatur, ut testantur μεταπλασμοί, in quibus est
eiusmodi syllabarum diductio, ut «pictai uestis» et «aulai in
medio» pro pictae et aulae; sed magis in illis e nouissima sonat,
et praeterea antiqui quoque Graecorum hanc syllabam per [p. 17
vol. VII Keil] αε scripsisse traduntur.
[3] O praeiectiua est e litterae, ut a, et secundum antiquos
eadem syllaba i.
[4] V littera omnibus uocalibus et praeiectiua et subiectiua
consentit, ut ua ue ui uo et rursus au eu iu ou, in quibus
syllabis non uocalis sed consonantis uicem praestat: est enim
posita pro digamma, quod quidam Graecorum etiam uau appellant.
[5] I littera cum omnibus uocalibus praeiiciatur nulli
subiicitur, nisi u litterae, ut uidi, uir; nisi secundum antiquos
eiusmodi syllabae loi et moi per oi scribantur, non per oe.
[6] [V littera cui cunque uocali praeiici, sed tanquam consonans
potest nec minus subiici].
[7] Ex consonantibus b praeiicitur in syllabis d l n r, <ut> bde
ble bne bre, alii nulli.
[8] C praecedens init consortium syllabae assumta l m n r t, ut
cle cme cne cre cte, aliarum consortium respuit.
[9] D praeicitur l n r, ut dle dne dre, aliis minime.
[10] F praeiecta conspirat cum l n r, ut fle fne fre.
[11] G praeicitur l m n r, ut gle gme gne gre, et litterae
digamma insequente, ut gue (gϝe).
[12] H nulli consonantium praeiicitur; uocalibus uero modo
utroque consentit, ut heri hodie humus hilum hamus, item
subiecta, ut ah eh ih oh uh. consonantibus tribus subiicitur c p
t, ut che phe the.
[13] <K> omnibus litteris quibus c et praeiici et subiungi
potest.
[14] L nulli consonantium praeiicitur, sed subiectiuam tantummodo
habet potestatem; subiungitur autem f litterae, ut [p. 18 vol.
VII Keil] flauus, et p, ut placidus, et b, ut blandus, et g, ut
glaucus, et t, ut †tlo†.
[15] M <n> tantum consonanti praeiecta conspirat [n], ut Mnester.
[16] N nullius consonantium praeiectiua est, sed subiectiuam
tantum habet potestatem.
[17] P praeicitur consonantibus l n r s t, <ut> ple pne pre pse
pte.
[18] Q neque subicitur cuiquam consonantium excepta s, ut
squilla, neque praeponitur excepta uau, ita tamen, si ab illo
uocalis tertio loco fuerit, ut que quis.
[19] R nulli consonantium praeiicitur, sed subiectiuam habet
potestatem.
[20] S omnibus consonantibus praeiicitur exceptis h et x, quibus
nihil praeiici potest.
[21] T praeiicitur litteris l m n r, ut tle tme tne tre.
6. [1] Et quatenus huic parti satisfactum est, hinc iam
quaestiones quae in rationem scribendi cadunt secundum
praepositae diuisionis ordinem explicare temptabimus.
[2.1]Primum igitur per adiectionem illa uidentur esse uitiosa,
quod Accius geminatis uocalibus scribi natura longas syllabas
uoluit, cum alioqui adiecto uel sublato apice longitudinis et
breuitatis nota posset obstendi: nam singulares uocales et
produci et corripi possunt, unde etiam Lucilius in nono saturarum
de orthographia praecipiens ait:
[2.2]«a primum est: hinc incipiam, et quae nomina ab hoc sunt»,
deinde:
«ac primum, longa <an> breuis syllaba, nos tamen unum
hoc faciemus et uno eodemque ut dicimus pacto
scribemus pacem Pacideianum aridum acetum,
Ἆρες Ἄρες Graeci ut faciunt».
[3.1] Item quod Lucilius, ubi i exile est, per se iubet scribi,
at ubi plenum est, praeponendum esse e credit his uersibus: [p.
19 vol. VII Keil]
[3.2]«mille hominum, duo milia: item huc e utroque opus, meille,
militiam tenues i; pilam, in qua lusimus, pilum,
quo piso, tenues; si plura haec feceris, pila:
quae iacimus, addes e, peila, ut plenius fiat».
[3.3] Quam inconstantiam Varro arguens in eundem errorem diuersa
uia delabitur, dicens in plurali quidem numero debere i litterae
<e> praeponi, in singulari uero minime, cum alioqui et in
singulari non aliud quam in < plurali, neque aliud in media quam
in > extrema syllaba sonet, ut in uerbis manifestum est: dicimus
enim mitto et misimus; nisi aliam hic uult esse rationem quod est
absurdum, ut, cum uerba quoque eis syllabis constent et diuersa
regula corrigantur.
[4] Similiter peccant et qui nux et trux et ferox in <s>
nouissimam litteram dirigunt, cum alioqui duplex sufficiat, quae
in se et s habet.
[5.1] Item qui prensus cum aspiratione scribunt, cum eam prima
persona non habeat; et similiter uemens, cum a ui mentis dicatur;
quam quidam putant [p. 20 vol. VII Keil] adiiciendam, quoniam id
non aliunde putant esse quam a uehi [ferri] cum hoc uerbo sine
dubitatione aspiretur. [5.2] Negat Varro etiam Gracco aspirandum,
quoniam a gerendo sit cognominatus: matrem enim eius qui primus
Graccus sit dictus duodecim mensibus utero <eum> gessisse. [5.3]
Et pulcrum, quamuis in consuetudine aspiretur, nihilominus tamen
ratio exiliter et enuntiandum et scribendum esse persuadet, ne
una omnino dictio aduersus Latini sermonis naturam media
aspiretur, quanuis Santra a Graecis putet esse translatum, quasi
polychrum.
[6.1] In mensoribus tamen, <n> litteram recuset ratio quia metior
sine illa dicatur, uindicat tamen consuetudo, quod uox plenius
sonet. [6.2] In coniugis tamen nominatiuo utramque partem ratio
defendit: nam et siue detrahendum nouissimae parti putauerimus,
auxilio erit quod genetiuo non coniungis sed coniugis dicimus;
siue adiiciendum, quod a uerbo quod est iungo hoc nomen
declinatum sit; sed melius tamen uidetur sine n littera dicere et
scribere.
[7] Verum sine dubio peccant qui paullum [et Paullinum] per unum
l scribunt, cum alioqui prima positio eius duplici hac littera
enuntietur, ut pullum et pusillum.
[p. 21 vol. VII Keil] [8.1] Interdum et p littera superuacuo
adiicitur, ut cum scribimus sumptus demptus comptus, cum alioqui
ceterum declinationibus uerborum non assit. sumo enim <est> et
demo et emo; detracta uerbis superuacua quare participationibus
adiiciatur ratio non est; nam ruptum cum ea dici non mirum est,
cum uerba quoque non sine ea sint - et rumpo et rupi et reliqua.
[8.2] Similiter hiems carere p littera debet, quia in casibus
nusquam p nec b propinqua eius respondet, sine quarum altera
nusquam in Latinis ea nomina declinantur, quae in ψ Graecam uocem
efferuntur, ut princeps et caeleps, quia principis et caelibis
scribitur.
[9] Non mediocriter peccant etiam qui formoso n litteram
assumunt: non magis enim haec littera huic nomini necessaria est
quam glorioso, quod a gloria uenit: ita ut gloriosus a gloria,
formosus a forma.
[10] Nec minus falluntur qui Mezentium per duo z scribunt,
ignorantes duplicem litteram non debere geminari, quanquam quidam
colligant duplicem non esse.
[11.1] Causam item <a> multis scio per duo s scribi ut non
attendentibus hanc litteram, ut etiam cognatam illius r, nisi
praecedente uocali correpta non solere geminari, [11.2] et
praeterea quotiens productam uocalem u sequatur in id solere
desinere syllabae sonum, ut in plausu et lusu: ita, cum hac
utique littera eiusmodi syllabarum finiri sonus debeat, nunquam
autem a gemina ulla syllaba incipiat, apparet causam geminatum s
non recipere, quoniam neque in fine praecedentis syllabae alterum
potest poni, neque a gemino [p. 22 vol. VII Keil] sequens
incipere. [11.3] Sed illud sequuti uidentur quod cauissa dicta
sit a cauillationibus uel a cauendo, deinde per συγκοπὴν caussa:
ita et in illa συγκοπἡν geminandum s putauerunt, ut originatio
appareret.
7. [1] Deinde per detractionem hoc modo scribendi ratio corrupta
est quibusdam uno i scribentibus genitiuum eorum nominum quae
<in> ius nominatiuo singulari finiuntur, ut Antonius Antoni,
Tremelius Tremeli, exigente regula ut in horum genetiuis i
littera geminetur, quoniam genitiuus singularis non debeat
minorem numerum habere syllabarum quam nominatiuus - quin immo
interdum etiam maior fit. [1.2] Propter quam causam ego etiam
uocatiuos horum per duo i, non ut consuetudo usurpauit per unum
putem esse scribendos, quia non debeat aeque uocatiuus minorem
numerum syllabarum habere quam nominatiuus: ita o Antonii et o
Aemilii in singulari uocatiuo et dicendum et scribendum esse
contenderim.
[2] Item cum exul et expectatus sine s littera scribuntur, cum
alioqui adiecta ea debeant scribi, quoniam similiter solum
spectatus que dicatur, et adiecta praepositione saluum esse illis
initium debeat.
[3] <H> detrahitur a quibusdam eis nominibus quae ab y littera
incipiunt [h] contendentibus neque litteram eam esse et posse uel
non adiecta illa aspiratione<m> in y littera secundum haec
nomina intellegi, quoniam [p. 23 vol. VII Keil] nusquam y littera
praecedens exiliter enuntietur, ut Hypnos Hymnos Hyacinthos: ita
satis per se positam aspirationem sui declararet, nisi opicus
legat. [3.2] quibus primum illud respondemus, h et esse litteram
et apud Graecos quoque fuisse, quod significant Attici, qui <per>
principes litterarum, [a quibus earum nomina incipiunt], numeros
notantes hac quoque in eadem significatione utuntur: nam
quotiens unum notant, ἰῶτα litteram ponunt, quoniam apud illos
μία et ἴα dicitur, δύο δ', τρία τ: sic et Ηἑκατόν, id est centum,
Η littera notant. [3.3] Deinde quod in ordine litterarum nulla
nota sibi locum uindicet, cum h octauo loco posita sit. sequitur
quod more reliquarum litterarum, quae mutato ordine alias atque
alias efficiant potestates - quod notae non ualent -, [et] sicuti
as et sa aliam uocem et aliam efficiunt potestatem, et ad et da,
ita et ha et ah. [3.4] Praeterea quod litteris principibus
dictionum singula nomina aut uerba comprendimus, ut cum scribimus
r. p. et rem p. : ita et h per se, cum hac lege et hac die
significamus et horam tertiam heredes ue. [3.5] Extremo quod
proprium est litterarum [quod] propinquitate sociari et inuicem
succedere, ut cum Fusios Furios dicimus et sedlam sellam: ita cum
h eiusdem sit facultatis, nimirum haec quoque inter litteras
est, quod cum f inuicem ita mutatur, ut quam nos fabam dicimus
antiqui habam dixerunt et quod hordeum appellamus [p. 24 vol. VII
Keil] illi fordeum nominauerunt. [3.6] Apparet itaque
adiiciendam esse nec sine scripto intellegendam quotiens in
Latinis nominibus uis illius exegerit.
[4] Quaesitum est extrinsecus et intrinsecus utrum <cum n>
littera an sine ea scribendum esset. et quidam sine illa
putauerunt, quoniam extra diceretur et a in compositione in i
interdum mutaretur, ut facere et deficere: ita, quod est
<com>positum ex aduerbio extra et secus, <extrisecus>; quidam cum
<n>, quoniam extraneus diceretur, intrisecus uero sine eadem
littera, ne bis posita eadem littera duriorem sonum faceret.
8. [1] Sequitur mutatio, in qua multa quaeruntur; et primum
quidem illud de quo diximus, utrum per ai an per ae genetiuo et
datiuo singulari et nominatiuo et uocatiuo plurali eiusmodi
nomina scribenda sint: Senecae et Catilinae et Perpennae, quorum
quoniam iam reddita est ratio, ad reliqua ueniamus.
[2] In uocalibus ergo quaeritur maximus an maxumus, id est per u
an per i, debeat scribi; item optimus et optumus et artibus et
artubus et manibus et manubus.
[2.2] Et qui haec nomina scribenda per u litteram putant illam
rationem sequuntur quoniam nominatiuo et prima positione eorundem
per eandem litteram artus et magnus et manus et bonus dicantur,
ignorantes cognationem inter se litterarum de qua praediximus;
nam et castus castis facit et Iulianus Iulianis et restitutus
restitutis: u in i transit et fluctus, fluctibus et anus, anibus.
[2.3] Adiice quod maximus corruptum sit ex magnissimo: nam
secundum analogiam magnus superlatiue magnissimus facit, inde
corrupte maximus figuratum. item [p. 25 vol. VII Keil] optimum ab
optione dicitur, quare optimum. [2.4] Artibus autem et artubus
quidam uariauerunt, et per i quidem datiuo et ablatiuo plurali
scribi putauerunt, quotiens ab arte dicerent, ut sit ars artis
artibus, artubus autem per u quotiens ab eo quod essent artus,
unde apud Lucretium legunt:
«hinc noua proles
artubus infirmis teneras lasciua per herbas
l. l. m. m. p. n.».
[2.5] Quod si distinctionis causa ratio corrumpitur, caueas
quoque quare non accentu aut litteram immutamus, cum et uerbum et
nomen significet? et in hoc tectis, cum et nomen et participium
sit, et in similibus? [2.6] Ergo uox scribenda quomodo et sonat:
nemo autem unquam tam insulse per u artubus dixerit.
[3] Y litteram superuacuam Latino sermoni putauerunt, quoniam pro
illa u cederet; sed cum quaedam in nostrum sermonem Graeca
nomina admissa sint, in quibus euidenter sonus huius litterae
exprimitur; ut hyperbaton et hymnis et hyacinthus et similia - in
eisdem hac littera fungimur necessario.
[4] Quaesitum est et de mutatione nouissimae litterae
praepositionum quotiens in compositionem uenirent, quam quidam
imperite semper custodiunt ut adripit dicentes et conripit et
conludit. [4.2] Quotiens ergo a liquida littera sequens coeperit
uerbum cui [liquidae] praepositae fuerint (liquidae autem [p. 26
vol. VII Keil] sunt quattuor, l m n r) <re>missa nouissima sui
parte, sequentis uerbi primam litteram geminant, ut rapio:
arripio et corripio et surripio. [4.3] Item accerso, quanuis alii
arcesso dicant non sine ratione, quod etiam [in r] in eiusmodi
compositionibus d in r transit, quo ad praepositio finitur, ut in
arripio; sed quidam differentiam esse uoluerunt, ut arcesso
quidem ab eo uerbo esset, quod est arceo, accerso uero ab eo quod
est accio. sed nobis, utcunque scribendum, ad eandem
significationem uidentur pertinere.
[4.4] Similiter lego: alligo, colligo, pelligo, ut omnes antiqui
dixerunt; unde et apud Vergilium legendum «pelligerent oculis»,
non perligerent. [4.5] Item muto: commuto per duo m et immuto et
imminet. In his autem seruat praepositio litteram suam, ut innuba
et innuit et innocens, quoniam sequentia uerba ab eadem littera
incipiunt. [4.6] Et semiuocalibus quoque geminant praepositiones
primam sequentis uerbi litteram, ut effatus, non exfatus nec
ecfatus, ut quidam putauerunt, <aut> efferuens: [4.7] item mutis:
attulit per t et attigit et attinuit. in contulit tamen non
mutat nec [p. 27 vol. VII Keil] in conuiuit nec in consumit, et
sicubi longa sequatur aut natura aut positione, nisi media
consonans liquida fuerit.
[5] Quaesitum est, hiems utrum per ps an per ms deberet scribi,
cum alioqui dubium non sit quin per ms scribenda sit, quoniam
genetiuo hiemis facit, et quoniam per p et s ea scribantur, quae
apud Graecos <in> ψ desinunt. Hanc autem non in ψ desinere
manifestum est ex eo, quod quae illa littera terminentur aut in
πος, ut Πέλοψ Πέλοπος, aut in βος desinant, ut φλέψ φλεβός: hiems
autem neutram harum syllabarum genetiuo recipiat. [5.2] Item non
constat, obscurum utrum per ob an per op debeat scribi, nec
minus obseruo, obsido, cum in illis b littera euidenter sonum
suum uindicet.
[5.3] Non caret quaestione etiam pleps et urps et Pelops, quae
Varro ita distinguit, ut per b et s ea nominatiuo casu putet esse
scribenda, quae eandem litteram genetiuo reddant, ut plebs
plebis, urbs urbis, ea uero per p et s, quae similiter genitiuo
eiusdem numeri in pis excurrant, ut Pelops, Pelopis. sed nobis
utrumque per ps uidetur esse scribendum, quoniam ex his ψ littera
constet, quam genetiuo diximus aut in bis aut in pis exire.
[6] Quis quidam per cuis scribunt, quoniam superuacuam esse q
litteram putant; sed nos cum illa u litteram, siquando tertia ab
ea uocalis ponitur, [p. 28 vol. VII Keil] consentire iam
demonstrauimus. [6.2] C autem in datiuo ponemus ut sit
differentia cui et qui, id est datiuus [et uocatiuus] singularis
et nominatiuus et uocatiuus pluralis. quamquam secundum analogiam
omnes partes orationis, quae per casus declinantur, eandem
litteram in prima parte <per> omnes casus seruent, quam
nominatiuo habuerint. [6.3] Cum quidam per cum, nonnulli per
quom. Quidam etiam esse differentiam putant, quod praepositio
quidem per c, <cum> illo, cum Claudio, cum Camillo, aduerbium
autem per q debeat scribi, ut quom legissem, quom fecissem,
quoniam antiqui pro hoc aduerbio †cuine† dicebant, ut Numa in
Saliari carmine:
[6.4] « † cuine ponas leuce si ae praetexere monti
quotibeteunei de his cum tonarem†».
9. [9.1] Per conexionem illa[m] annotanda sunt, ut negotium,
cuius primae syllabae g debeat adiungi, non sequenti, quod dictum
est quia nec otium.
[9.2] Item nescire, quod sit ne et scire, et exsul, ita ut s
sequenti syllabae adiungatur, quia significetur extra solum
patriae missus.
10. Haec sunt quae urgenti tempore complecti tibi in praesentia
potui. [p. 29 vol. VII Keil] Si quid exemplis defecerit uel
quaestionibus, subiungentur. nam, quod ad rem maxime pertinet,
regulam uides.

