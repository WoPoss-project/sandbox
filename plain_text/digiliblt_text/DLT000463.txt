digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Scholia in Statii Achilleida



Correzione linguistica: Nadia Rosso

Codifica XML: Nadia Rosso

2015 digilibLT, Vercelli

Fonte: Lactantii Placidi In Statii Thebaida commentum. Volumen I.
Anonymi In Statii Achilleida commentum. Fulgentii ut fingitur
Planciadis Super Thebaiden commentariolum, recensuit R. D.
Sweeney, Stutgardiae et Lipsiae 1997 (Bibliotheca Scriptorum
Graecorum et Romanorum Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1-2. FORMIDATAMQVE TONANTI / PROGENIEM cum Iuppiter cuperet
Thetidem suo coniugio sociare, uetuerunt decreta Parcarum. Quae
dixerunt prolem quae nata fuisset uim caelo impellere. Ideo ait
formidatam.

3. VIRI Achillis.

3-4. CANTV / MAEONIO Homerico.

5. SCYRO insula ubi Achilles fuit absconsus.

6. DVLICHIA (... TVBA) Graeca. PROFERRE publicare.

6-7. NEC IN HECTORE TRACTO / SISTERE tacere. Homerus enim usque
ad mortem Hectoris descripsit Iliados et tacuit. Vnde superius:

     ‘cantu Maeonio, sed plura uacant’.
Vnde et Virgilius:

     ‘uidet Iliacas ex ordine pugnas’
id est: non usque ad mortem Hectoris sed usque ad excidium Troiae
pictas. Pugna enim Amazonae quae in auxilium Priami uenit post
defunctum Hectorem fuit.

7. DEDVCERE describere.

8. TV MODO inuocatio.

10. AONIVM NEMVS Thebanum. Mons enim Boeotiae est, cognominatus
hoc nomine ab Aone, filio Neptuni, Musis consecratus.

12. DIRCAEVS (AGER) Thebanus. Dirces enim regina fuit, nouerca
Zethi et Amphionis, quam propter iniuriam matris Antiopes
priuigni Zethus et Amphion religauerunt tauris ferocibus et ita
traxerunt. Quae misericordia deorum in fontem mutata est, qui
Dirces nominatur.

13. CVMQVE SVO NVMERANT AMPHIONE THEBAE Zethus et Amphion, Iouis
et Antiopae filii: Zethus rusticus, Amphion musicus. Amphion
citharam a Mercurio meruit, cuius dulcedine dicitur muros
struxisse Thebanos.

20. SOLVERAT narratio.

20-21. (PASTOR) / DARDANVS Paris. Pro ‘Dardanius’.

21. INCAVTAS BLANDE POPVLATVS (AMYCLAS) argute depraedatus.
Legitur in historiis quod Troiani cum Graecis foedus habuerunt,
unde etiam Paris est susceptus hospitio et sic commisit
adulterium. Ideo ait blande. Quod autem dicit {%populatus%},
historiam tangit. Hercules cum expugnato Ilio filiam Laomedontis
Hesionam, Priami sororem, Telamoni dedisset, profecti sunt legati
a Priamo et eam minime repetere potuerunt illis dicentibus eam
se habere iure bellorum. Vnde commotus Priamus misit Paridem cum
exercitu ut aliquid tale committeret aut in uxorem regis aut in
filiam. Qui expugnata Sparta Helenam rapuit.

22. PLENAQVE MATERNI REFERENS PRAESAGIA SOMNI Hecuba filia
secundum Euripidem Cissei, quem Ennius, Pacuuius, et Virgilius
secuntur. Vnde idem Virgilius:



     ‘nec face tantum
     Cisseis praegnans ignis enixa iugalis’.
     


Haec dum praegnans esset Paride uidit in somniis facem se parere,
quod fuit praesagium futuri incendii. Homerus autem Dymantis
filiam dicit.

26. VITREO lucido.

28-29. COEVNTIA PHRIXI / LITORA cum Phrixus et Helles per mare
Hellespontum transirent, Phrixus ascendit in arietem pellem
auream habentem. Helles natans [ad] caudam ipsius arietis
tenebat, se<d> fessa tandem ponto submersit. Vnde mare
Hellespontum nominatum est. Phrixus transiens peruenit ad Colchos
ibique arietem occidit et eius pellem in templo dicauit, quam
Iason postea cum Argonautis Medea faciente tulit et Creonti regi
portauit.

32. PROTEA uatem.

34. NVRVM Helenam.

36. TVMIDIS (ATRIDIS) nobilibus aut superbis. ATRIDIS usurpatum
est. Nam Plis<th>enis filii fuerunt Menelaus et Agamemnon.

41. PATRIA pro ‘paterna’. Nam a patre ‘paterna’, a loco ‘patria’.

<43>. < NON POTVI INFELIX><se> reprobantis est. Vt Virgilius:

     ‘non potui abreptum diuellere corpus’.
44. RHOETEAE (...TRABES) Troianae. Rhoetum enim promuntorium est
Troianae urbis.

65. RVPIT IASONIA PVPPIS PAGASAEA RAPINA hic fabulam Iasonis
tangit, quae talis est: Athamas rex habuit uxorem nomine Nubem,
de qua habuit duos filios Phrixum et Hellen. Cum Nubes insania
Liberi patris concitata siluam peteret nec repeteret larem
mariti, filiis suis Athamas superduxit nouercam Ino. Quae
nouercali odio pueris exitium machinans matronas petiit ut
frumenta serenda corrumperent. Quo facto fames innata est. Cum ad
Apollinem consultum ciuitas misisset, Ino eum qui missus erat
corrupit ut referret oraculo dictum Nubis filios immolandos. Nam
et ipsa dixit eos frumenta incendisse. Pater timens populi
inuidiam filios suos nouercae commisit arbitrio, sed occulte
illis remedium dedit. Nam Phrixum mortis suae ignarum summisit ut
memoratum adduceret arietem. Qui Iunonis nutu admonitus ut cum
sorore fugeret, confestim se cum ea morti subtraxit. Deinde, cum
arieti adhaerentes maria supernatarent, puella in mare cecidit.
Qui locus ex ea Hellespontus dicitur. Phrixus ad Colchos delatus
arietem quo uectus erat mactauit et eius uellus consecrauit
Marti, quod draco custodiebat insomnis. Ad quod auferendum Iason
missus a Creonte est. Qui cum ad Aeetem, Solis filium, Colchorum
regem, uenisset - cui responsum fuerat tamdiu illum in regno
manere posse quamdiu in Martis templo illud uellus aureum durare
potuisset - potestatem uelleris auferendi ita Iasoni permisit ut
tauros ignem naribus efflantes aratro iungeret et draconis dentes
sereret. Cumque Medeae, regis eiusdem filiae, amore atque
artibus Iason cautus esset, uniuersa compleuit et cum armata
manus ex ipsis sulcis creuisset, Medeae in se artibus concitata
mutuis est interempta uulneribus. Tum rapto uellere fugit Iason.
{%Pagasaea [ergo]%} Argo a loco dicta ubi facta est. Pagasus
ciuitas Thessaliae. Lucanus:

     ‘ut Pagasaea ratis’.
78. CAERVLEIS marinis. RECTOR (AQVARVM) Neptunus.

79. MVLCET consolatur.

84. SIGEO (... PVLVERE) Troiano.

88. HECTOREO TARDAVIT PONDERE CVRRVS quia exstincto Hectore
religauit ad currum suum Achilles corpus eius et traxit circa
muros Troiae.

89. (NOSTROS) OPERA IRRITA MVROS hoc quidem habet fabula:
Neptunus cum Apolline Troiae fabricauerunt muros a Laomedonte
rogati. Sed constat Laomedontem supra dictis diis certam uouisse
pecuniam ad sacra facienda. Quam post conditam Troiam dare
noluit. Ergo deum iratum ostendit, cum dicit muros Troianos opera
irrita esse. Et Virgilius in euersione Troiae:



     ‘Neptunus muros magnoque emota tridenti
     fundamenta quatit’.
     


91. CREDIDERIS PEPERISSE IOVI cum Iuppiter uellet Thetidem
ducere, Fata prohibuerunt eo quod proles quae nasceretur Iouem
pelleret regno. Thetis nupsit Peleo, mortali homini. Ergo cum
quereretur apud Neptunum et timeret de morte Achillis, eo quod a
patre esset mortalis, dicit Neptunus non timeri de eo, quia talis
futurus esset ut credatur deo genitus. Ergo sic illam consolatur
dicens: noli queri quod de Peleo mortali sit genitus, quia
crederis eum de Ioue peperisse.

93-94. CVM REDVCES DANAI NOCTVRNAQVE SIGNA CAPHEREVS / (EXSERET
ET DIRVM PARITER QVAEREMVS VLIXEN) hic historiam tangit.
Palamedes septimo gradu a Belo originem trahens, ut Apollonius
<locum non inueni> dicit, cum dilectum per Graeciam ageret,
simulantem insaniam Vlixem duxit inuitum. Cum ille iunctis
dissimilis naturae animalibus salem sereret, filium ei Palamedes
opposuit. Quo uiso Vlixes aratra suspendit et ad bellum ductus
habuit iustam causam doloris. Postea cum Vlixes frumentatum
missus ad Thraciam nihil aduexisset, a Palamede est uehementer
increpitus. Et cum diceret adeo non esse neglegentiam suam ut ne
ipse quidem, si pergeret, quicquam posset aduehere, profectus
Palamedes infinita frumenta deuexit. Qua inuidia Vlixes auctis
inimicitiis fictam epistulam ad Palamedem Priami nomine, per quam
agebat gratias proditionis et commemorabat certum auri pondus
esse transmissum, dedit captiuo et eum in itinere iussit occidi.
Haec inuenta more militiae regi alata est et lecta principibus
conuocatis. Tunc Vlixes, cum se Palamedi adesse simularet, ait:
si uerum est, in eius tentoriis aurum quaeratur. Quo facto et
inuento auro, quod ipse per noctem corruptis seruis absconderat,
Palamedes lapidibus interemptus est. Hunc autem constat fuisse
prudentem. Nam et tabulam ipse inuenit ad comprimendas otiosi
seditiones exercitus. Huius pater mortem dolens Nauplius nomine
revertentibus Graecis post deletam Troiam tempestate laborantibus
montem Caphereum ascendit et elata facula signum dedit uicini
portus. Qua re decepti sunt Graeci et inter asperrimos scopulos
pertulere naufragia.

94. QVAEREMVS persequemur.

96-97. (QVAE IAM EXCIRE FRETVM ET RATIBVS BELLARE) PARABAT /
(ILIACIS) quae se parabat naues euertere Troianas.

98. HAEMONIAS (…TERRAS) Thessalicas.

101-102. CONVBIALIA (… / ANTRA) quia ibi nupsit Peleo.

102. SPERCHIOS fluuius.

103. (DVLCI VESTIGIA) CIRCVIT VNDA quia illa amara erat rore
maris. [clementer]

104. ILLA NIHIL (GAVISA LOCIS) quia sollicita erat de filio
sciens fata eius.

105. SOLLERS inquisitrix. (PIETATE) MAGISTRA quia nouit indulgere
clementer.

107. (LONGO ...) ARCV fornicem describit.

111. STABVLA propter equum.

111-112. NEFANDIS / FRATRIBVS illis, qui cum Lapithis in conuiuio
pugnauerunt. Vnde Virgilius:



     ‘ille furentis
     Centauros leto domuit, Rhoetumque Pholumque
     et magno Hylaeum Lapithis cratere minantem’.
     


112. HOMINVM (NVLLOS ... CRVORES) sed ferarum.

115. TERGA pelles.

118. ALVMNO Achilli.

119. REDITVRVM Achillem.

120. OPPERIENS Chiron. SERENAT illuminat.

122. NEREIS Thetis.

126. IAMDVDVM TACITO LVSTRAT THETIS) OMNIA VISV quod ibi Achillem
non uidebat.

134. TARTARA dicta uel quod omnia illic turbata sunt, ἀπὸ τῆς
ταραχῆς, aut, quod est melius, ἀπὸ τοῦ ταρταρίζειν id est a
tremore frigoris. Sole enim caret. ET AD STYGIOS ITERVM FERO
MERGERE FONTES Thetis cum cognouisset fata Achillis, timens de
morte eius in Stygem paludem intinxit, et toto corpore
inuulnerabilis fuit excepta parte qua tentus est. Qui, cum amatam
Polyxenam ut in templo acciperet statuisset, insidiis Paridis
post simulacrum latentis occisus est. Ipsam enim fabulam tangit.

136. CARPATHIVS VATES Proteus. Carpathus insula est iuxta
Aegyptum, a qua uicinum pelagus Carpathium nominatum est. Hic
aliquando regnauit Proteus relicta Pallene, ciuitate Thessaliae,
ad quam tamen reuersus est postea. Vnde Virgilius:



     ‘patriamque reuisit
     Pallenen’.
     


sacerdos enim fuit.

143. SENI Chironi.

156. PINVS [CVM] THESSALA quia Argo apud Thessaliae oppidum
Pagasum facta est.

164-165. (PLVRIMA VVLTV) / MATER INEST redditur similitudine.

167-168. (O QVANTVM) GAVDIA FORMAE / (ADICIVNT) constat ex
qualitate animi homines sumere uultum aut tristem aut hilarem. Vt
Iuuenalis:



     ‘deprendas animi tormenta latentis in aegro
     corpore, deprendas et gaudia: sumit utrumque
     inde habitum facies’.
     


168. FETAM enixam.

172. VLNIS amplexibus.

175. PATROCLVS cum Achilles fureret aduersus Agamemnonem propter
Briseidam, noluit egredi ad pugnam aduersum Troianos. Tunc
rogatus ut uel arma sua Patroclo daret, quae manu erant fabricata
Vulcani, persuadente Vlixe concessit. Egressusque Patroclus cum
armis eius susceptus ab Hectore occisus est, illaque arma
abstulit Hector. Vnde Virgilius:

     ‘qui redit exuuias indutus Achillis’.
Ideo:

     ‘aequali uisurus Pergama fato’.
180. EVROTAE Eurotas fluuius est Laconicae qui ab Apolline suas
edocet laurus, quibus eius plenae sunt ripae. CASTOR [ANHELO]
errant qui credunt Castorem Iouis filium. Nam de Ioue et Leda
Helena et Pollux nati sunt, qui immortales fuerunt. Castor autem
Tyndarei filius fuit mortalis. Cuius mortem Pollux suo interitu
fraterna pietate redimebat. Quod ideo fingitur quia horum stellae
ita se habent ut occidente una oriatur altera.

185. OBLECTAMINE ad laborum dulce lenimen.

187. (EXPERTAS) POLLICE CHORDAS <f>ormizauit uel temperauit.

188. LIBENS securus.

189-190. (QVOT TVMIDAE) SVPERARIT IVSSA NOVERCAE /
(AMPHITRYONIADES) Eurystheus rex fuit Graeciae, Persei genus, qui
Iunonis instinctu imperabat Herculi ut uaria monstra superaret
quibus posset perire. Vnde Virgilius:

     ‘quis aut Eurysthea durum’.
190. CRVDVM (... BEBRYCA) superbum.

191. POLLVX Iouis filius.

192. AEGIDES Theseus. MINOIA BRACCHIA TAVRI indicato a Sole
adulterio Martis et Veneris Vulcanus minutissimis catenis
lectulum cinxit, quibus Mars et Venus ignorantes impliciti sunt
et cum ingenti turpitudine resoluti sub testimonio cunctorum
deorum. Quod factum Venus uehementer dolens stirpem omnem Solis
persequi infandis amoribus coepit. Igitur Pasiphae, Solis filia,
Minois regis Cretae uxor, tauri amore flagrauit et arte Daedali
inclusa intra uaccam ligneam saeptam corio iuuencae pulcherrimae
cum tauro concubuit. Vnde natus est Minotaurus, qui intra
Labyrinthum inclusus humanis carnibus uescebatur. Sed Minos de
Pasiphae habuit liberos plures Androgeum, Ariadnen, Phaedram. Sed
Androgeus, cum esset athleta fortissimus et superaret in
agonibus cunctos, apud Athenas ab Atheniensibus et uicinis
Megarensibus coniuratis occisus est. Quod Minos dolens collectis
nauibus bella commouit et uictis Atheniensibus poenam hanc
statuit ut singulis quibusque annis septem de filiis et septem de
filiabus suis edendos Minotauro mitterent. Sed tertio anno Aegei
filius Theseus missus est, potens tam uirtute quam forma, qui,
cum ab Ariadne, regis filia, amatus fuisset, Daedali consilio
filo iter rexit et necato Minotauro cum rapta Ariadne uictor
aufugit. De Minotauro enim fabula est quod taliter fuisset
genitus. Nam Taurus notarius Minois fuit quem Pasiphae amauit,
cum quo in domo Daedali concubuit. Et quia geminos peperit, unum
de Minoe, alterum de Tauro, enixa esse dicitur Minotaurum. Quod
Virgilius ipse dicit:

     ‘mixtumque genus p(ro)l(esque) b(i)f(ormis)’.
193. TOROS conubium.

197. ASSVETA ... PECTORA Chironis.

200. VOLVTAT cogitat.

203. CECROPIDAE Athenienses a rege Cecrope.

206-207. ATQVE <IN>HOSPITA DELOS / GENTIBVS de hac insula talis
est fabula: post uitiatam Latonam Iuppiter etiam eius sororem
Asterien cum uitiare uellet, illa optauit a diis ut in auem
conuerteretur, uersaque in coturnicem est. Et cum uellet maria
transfretare, quod est coturnicum, afflata a Ioue et in lapidem
conuersa diu sub fluctibus latuit, postea supplicante Ioui Latona
leuata aquis superferri coepit. Haec primo Neptuno et Doridi
fuit consecrata. Postea, cum Iuno grauidam Pythone immisso
Latonam persequeretur, terris omnibus expulsa tandem aliquando
applicante se litoribus sorore suscepta est et illic Dianam
primo, post Apollinem peperit, qui statim occiso Pythone ultus
est matris iniuriam. Sane nata Diana parturienti Apollinem matri
dicitur praebuisse obstetricis officium. Vnde Diana, quamuis
uirgo sit, tamen a parturientibus inuocatur. Haec namque est
Diana, Luna, Proserpina. Nata igitur duo numina terram sibi
natalem errare non passa sunt, sed eam duabus insulis
religauerunt. Veritas uero longe alia est. Nam haec insula cum
terrae motu laboraret - qui fit sub terris latentibus uentis -
oraculo Apollinis terrae motu caruit. Nam praecepit ne illic
mortuus sepeliretur et iussit quaedam sacrificia fieri. Postea a
Mycono Gyaroque, uicinis insulis, populi uenerunt qui eam
tenerent. Vnde dicit poeta: ‘atque hospita Delos gentibus’. Quod
autem diximus Dianam primo natam, rationis est. Nam constat
primam noctem fuisse, cuius instrumentum est luna id est Diana,
post diem, quem sol efficit, qui est Apollo. Vt autem Delos primo
Ortygia diceretur, factum est a coturnice, quae Graece ὄρτυξ
uocatur. Delos autem, quia diu latuit et post apparuit. Nam δῆλον
Graeci ‘manifestum’ dicunt.

220. THAVMANTIDA Iris ‘Thaumantis’ dicta secundum poetas,
Thaumantis filia. Ceterum ex admiratione hoc nomen accepit, quae
admiratio de eius coloribus nascitur. Iris dicta quod nunquam ad
conciliationem mittitur sicut Mercurius, sed ad disturbationem,
et est ministra non tantum dearum, sed et deorum.

222. TETHYS uxor Oceani, Nympharum mater.

238. PHOLOE silua est Thessaliae dicta a Pholo Centauro, qui eam
incolebat. Qui Pholus, tempore quo ab Eurystheo rege Hercules
missus est <in> Thraciam ut Diomedis equos adduceret qui humanis
carnibus uescebantur, eum hospitio recepit. Aliqui dicunt quod
eum Hercules occidit susceptus ab eo hospitio, <sed> uerius Asper
[Longus] Pholum tradit aduersum Centauros ab Hercule adiutum,
cum Herculem recepisset hospitio. Asper tradit Pholo, dum
sagittas Herculis stupet qui<bus> tot Centauros occiderat, unam
ex illis in pedem cecidisse cuius uulnere sanari non potuit. Ideo
credunt nonnulli <eum> ab Hercule occisum.

239. SPERCHIVS fluuius cui suas comas Achilles deuouerat, si
redisset. Pater autem Narcissi fuit Sperchius.

244-245. (VADA ...) / SCYRIA Scyros insula est.

263. (VIRGINEOS) SI[C] IVPPITER INDVIT ARTVS Iuppiter adamauit
Antiopen, filiam Nyctei, speciosissimam puellam. Cuius dum pater
suspectum haberet stuprum, eam custodiis mancipauit. Puella ipsa
cum adoleuisset Dianae se consecrauit. Iuppiter in habitum se
uertit Dianae et puellam corrupit [ita ut arcum et pharetram
mentiretur].

264. (MAGNVM AMBIGVI ...) CAENEA (SEXVS) Caenis uirgo fuit quae a
Neptuno pro stupri praemio meruit sexus mutationem. Fuit etiam
inuulnerabilis. Qui pugnando pro Lapithis contra Centauros
crebris ictibus fustium paulatim fixus in terra, post mortem
tamen in sexum rediit. Vnde Virgilius:

     ‘rursus et in ueterem fato reuoluta figuram’.
Hoc autem dicto Virgilius ostendit Platonicum illud uel
Aristotelicum, animas per μετεμψύχωσιν sexum plerumque mutare.

269-270. (PROGENITVM) STYGOS AMNE SEVERO / ARMAVI TOTVMQVE VTINAM
Thetis cum sciret [eo] quod a Peleo Achilles mortalis esset, in
Stygem paludem eum intinxit et toto corpore impenetrabilem fecit
excepta corporis parte qua eum tenuerat. Pro nefas! Nouum genus
calamitatis! Ibi mortis locum reliquit, ubi eum est mater
amplexa.

273. COGNATA (PER AEQVORA) quasi Nerei.

274. CHIRON Saturni et Pelopae filius.

275. GENITOR Peleus.

276. NVTRITOR Chiron.

304-305. SED FAX VIBRATA MEDVLLIS / (IN VVLTVS ATQVE ORA REDIT)
Virgilius:



     ‘accepit solitam flammam, notusque medullas
     intrauit calor et labefacta per ossa cucurrit’.
     


308. EBVR CORRVMPITVR OSTRO Virgilius:



     ‘Indum sanguineo ueluti uiolauerit ostro
     si quis ebur’.
     


323. PROTERVOS superbos.

328. DOMAT componit.

329. DILECTA tractata.

330. LIMBO {%limbus%} dicitur fascia, quae ambit in extremitate
uestium secundum antiquum ritum. Virgilius:

     ‘uictori chlamydem auratam, quam plurima circum purpura’.
353. AMAZONIO (... RITV) Amazones dictae sunt uel quod simul
uiuant sine uiris quasi ἅμα ζῶσαι uel quod unam mammam exustam
habent quasi ἄνευ μαζοῦ.

372. IDALIAE VOLVCRES columbae, quae sunt Veneri consecratae.

<386-387>. < QVO MORE TACEBAT / CRETA RHEAE> nati Iouis haec
fabula est: Saturnus postquam a Themide oraculo comperit a filio
regno se posse depelli, natos ex Rhea uxore deuorabat. Quae natum
Iouem pulchritudine delectata Nymphis commendauit in monte
Cretae Dictaeo, ubi eum aluerunt apes. Et adhibiti sunt Curetes
et Corybantes qui tinnitu aeris prohiberent audiri pueri uagitum.
Vnde ipsi sunt Matris Deum ministri. Vt autem fingatur Saturnus
filios suos comesse, haec ratio est, quia dicitur deus esse
aeternitatis et saeculorum. Saecula autem annos ex se natos in se
reuoluunt. Vnde Graece Κρόνιος quasi χρόνος id est tempus
dicitur. Ergo {%quo more tacebat Creta Rheae%}, id est: quia
illic Cretae Iouis nutritus est ne a Saturno patre occideretur,
sic tu, o Scyros, commendatum tibi Achillem absconde.

388. DELO Delos et ciuitas dicitur et insula, unde interdum
recipit praepositionem. Delos autem dicta est quia, cum ubique
Apollinis responsa obscura sint, manifesta illic dantur oracula.
Nam δῆλον Graeci ‘manifestum’ dicunt.

390. CYCLADAS Cyclades non ideo dictae sunt quia in rotunditate
sunt, eo quod Graeci κύκλον ‘rotundum’ uocant, sed quod longo
ordine eas circumire necesse est propter promuntoria periculosa.

393. THIASI thiasos saltationes, choreas Liberi id est Liberalia.

<397-399>. <INTEREA MERITOS VLTRIX EVROPA DOLORES / DVLCIBVS
ARMORVM FVRIIS ET SVPPLICE REGVM / CONQVESTV FLAMMATA MOVET>
originem belli Troiani taliter historia refert: Herculem, cum
Colchos iret perdito Hyla, post peragratam Mysiam nauibus Troiam
uenisse. A cuius portu cum eum Laomedon arceret, occisus est et
eius filia Hesiona belli iure sublata comiti Telamoni tradita
est, qui primus ascenderat murum. Vnde natus est Teucer. Nam
Aiacem ex alia constat esse natum. Tunc Hercules Priamum quoque
redemptum a uicinis hostibus in paterno regno locauit, unde et
Priamus dictus est ἀπὸ τοῦ πρίασθαι id est emi. Ceterum quae de
liberata dicuntur Hesiona, constat esse fabulosa. Postea, cum
creuisset, Priamus uolens repetere sororem profectus est cum
legatis Salamina, ubi constabat eam regnare. At minime eam
repetere ualuerunt Graecis dicentibus <se> eam habere iure
bellorum. Vnde commotus Priamus misit Paridem cum exercitu ut
aliquid tale abduceret aut uxorem regis aut filiam. Quo cum
ambulasset, sollicitauit Helenam, Menelai uxorem. Quae cum ei
consentire noluisset, egressus est ille et ciuitatem obsedit. Qua
euersa Helenam rapuit, unde et postea a marito recipi meruit.

404. (HOC) FOEDVS (PHRYGIVM) quod dicit foedus, historiam tangit,
quae refert quod Troiani cum Graecis foedus habuerint, unde
etiam Paris amicabiliter est susceptus hospitio et sic commisit
adulterium.

444. CLASSIS {%classis%} dicitur uel quod fiat de fustibus.
‘Calas’ enim dicebant maiores nostri fustes, quos portabant serui
sequentes dominos ad proelium. Vnde etiam ‘calones’ dicebantur.
Nam consuetudo erat militis Romani ut ipse sibi arma portaret,
ipse uallum. Vallum autem dicebant ‘calam’, sicut Lucilius

     ‘scinde calam, ut caleas’,
id est: o puer, frange fustes et fac focum. Inde ergo classem
dictam dicunt. Alii magis hinc classem dictam uolunt: apud
maiores nostros stipendium proelio terrestri miles pedester
dabat. Equites uero dabant in nauali certamine: nam adhuc populus
pauper fuerat. Exinde etiam, quod ab equitibus dabatur
stipendium, tractum est ut diceretur {%classis%}. Proprie enim
‘classes’ equitum dicimus.

447. AVLIS insula est in qua coniurarunt Graeci se non ante
reuersuros quam Troia caperetur.

469. TYDIDES Diomedes, Tydei et Deipyles filius. STHENELVS
Capanei et Euadnes.

472. VLIXES Laertae et Anticliae filius. Alii dicunt Sisyphi et
Anticliae filium, quae ante nuptias cum Sisypho, Aeoli filio,
concubuit, unde Vlixes natus est. Hoc et in Ouidio Aiax obiecit.

480. STYGIOS ... AMNES Styx palus est quaedam apud inferos, de
qua legimus:

     ‘di cuius iurare timent et fallere numen’.
Quod secundum fabulas ideo est quia dicitur Victoria, Stygis
filia, bello Gigantum Ioui fauisse. Pro cuius rei remuneratione
Iuppiter tribuit ut dii iurantes per eius matrem non audeant
fallere. Ratio autem haec est: Styx maerorem significat. Ἀπὸ τοῦ
στυγεροῦ id est a tristitia Styx dicta. Dii autem laeti sunt
semper. Inde etiam immortales, quia ἄφθαρτοι καὶ μακάριοι. Ergo
quia maerorem non sentiunt, iurant per rem suae naturae
contrariam id est tristitiam, quae aeternitati contraria. In qua
Thetis Achillem mersit eius mortem timens eo quod natus mortali
patre esset, et totum impenetrabilem fecit excepta corporis parte
per quam eum tenuit, ubi postea a Paride percussus est.

543. FECVNDVM (... PECTVS) callidum. Virgilius:

     ‘fecundum concute pectus’.
546-547. SIC DEVS (OMNIPOTENS FIRMET SIC ADNVAT ILLA / VIRGO
PATERNA TIBI) optantis est. Virgilius:

     ‘sic pater ille deum faciat, sic altus Apollo!’
593. AGENOREI … BACCHI Thebani, quod illic colitur eximie, quia
et ibi natus. Agenor autem rex Phoenices fuit, de quo natus est
Cadmus, qui Thebas condidit. Nota fabula. Et imitatur hoc loco
Virgilium, qui ubicumque lucum ponit, sequitur e<ti>am
consecratio. Vt:



     ‘luco tum forte parentis
     Pilumni Turnus sacrata ualle sedebat’.
     


{%Lucus%} autem dicitur, quod non luceat, non quod sint ibi
lumina causa religionis, ut quidam uolunt.

599. DVCTOR Lycomedes.

628. SPERCHIE fluuius Thessaliae ubi Achilles apud Chironem
nutritus est.

629. PROMISSASQVE COMAS consuetudo enim erat apud antiquos ut
quis, prout libitum erat, diuersis deabus uel fluminibus crinem
aut barbam suam uoueret.

623. (PAMPINEIS ...) THYRSIS hasta pampinea.

718. ITHACVS pro ‘Ithacesius’. Principale pro deriuatiuo ponitur.

763. EXTEMPLO ilico, mox. Et est augurum sermo. ‘Templum’ enim
dicitur locus manu designatus in aere. Post quem factum ilico
captantur auguria.

857. TROIA regio est Asiae, Ilium ciuitas Troiae. Plerumque tamen
confundunt poetae et pro ciuitate uel regionem uel prouinciam
ponunt. Vt Iuuenalis:

     ‘et flammis Asiam ferroque cadentem’.
