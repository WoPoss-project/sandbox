digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Commentarius in Vergilii Aeneidos libros

Seruius

Correzione linguistica: Giuseppe Ramires

Codifica XML: Nadia Rosso

2014 digilibLT, Vercelli

Fonte: Per il Commento ai libri I-V dell'Eneide: Rand, E. K. -
Savage, J. J.- Smith, H. T. - Waldrop, G. B.- Elder, J. P. -
Peebles, B. M. - Stocker, A. F. (edd.), Servianorum in Vergilii
Carmina Commentariorum, editionis Harvardianae vol. II, quod in
Aeneidos libros I et II explanationes continet, Lancaster, Penn.
1946; Stocker, A. F. - Travis, A. H. - Waldrop, G. B. - Bruère,
R. T. (edd.),Servianorum in Vergilii Carmina Commentariorum,
editionis Harvardianae vol. III, quod in Aeneidos libros III-V
explanationes continet, Oxford 1965. Per il Commento al libro VI
dell'Eneide: Jeunet-Mancy, E. (ed.), Servius, Commentaire sur
l'énéide de Virgile, livre VI, Paris 2012. Per il Commento ai
libri VII-IX dell'Eneide: Ramires, G. (ed.), Servio, Commento al
libro IX dell'Eneide di Virgilio. Con le aggiunte del cosiddetto
Servio Danielino, Bologna 1996; Ramires, G. (ed.), Servio,
Commento al libro VII dell'Eneide di Virgilio. Con le aggiunte
del cosiddetto Servio Danielino, Bologna 2003; Ramires, G. (ed.),
Servio, Commento al libro VIII dell'Eneide di Virgilio. Con le
aggiunte del cosiddetto Servio Danielino, in c. d. s. Per il
Commento ai libri X-XII dell'Eneide: Thilo, G. (ed.), Servii
grammatici qui feruntur in Vergilii carmina commentarii, 3 voll.,
Leipzig 1878-1887 [rist. Hildesheim 1961]. L'edizione Harvadiana
(libri I-V), quella di Jeunet-Mancy (libro VI) e quella di Thilo
(libri X-XII) sono state criticamente rivedute da G. Ramires
sulla scorta di nuove collazioni di manoscritti e aggiornate alla
luce di altri contributi di critica testuale via via pubblicati
nel corso degli anni.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 <COMMENTARIORVM SERVII G. IN AENEIDOS VERGILII LIBROS LIBER
PRIMVS>  

In exponendis auctoribus haec consideranda sunt: poetae vita,
titulus operis, qualitas carminis, scribentis intentio, numerus
librorum, ordo, explanatio. Vergilii haec vita est. Patre
Vergilio matre Magia fuit, civis Mantuanus, quae civitas est
Venetiae. Diversis in locis operam litteris dedit; nam et
Cremonae et Mediolani et Neapoli studuit. Adeo autem
verecundissimus fuit ut ex moribus cognomen acceperit; nam dictus
est Parthenias. Omni vita probatus uno tantum morbo laborabat;
nam inpatiens libidinis fuit. Primum ab illo hoc distichon factum
est in Ballistam latronem



     «Monte sub hoc lapidum tegitur Ballista sepultus;
     nocte die tutum carpe, viator, iter».
     


Scripsit etiam septem sive octo libros hos: Cirin Aetnam Culicem
Priapeia Catalepton Epigrammata Copam Diras. Postea ortis bellis
civilibus inter Antonium et Augustum, Augustus victor
Cremonensium agros, quia pro Antonio senserant, dedit militibus
suis. Qui cum non sufficerent, his addidit agros Mantuanos,
sublatos non propter civium culpam, sed propter vicinitatem
Cremonensium; unde ipse in Bucolicis «Mantua vae miserae nimium
vicina Cremonae». Amissis ergo agris Romam venit et usus
patrocinio Pollionis et Maecenatis solus agrum quem amiserat
meruit. Tunc ei proposuit Pollio ut carmen bucolicum scriberet,
quod eum constat triennio scripsisse et emendasse. Item proposuit
Maecenas Georgica, quae scripsit emendavitque septem annis.
Postea ab Augusto Aeneidem propositam scripsit annis undecim, sed
nec emendavit nec edidit; unde eam moriens praecepit incendi.
Augustus vero, ne tantum opus periret, Tuccam et Varium hac lege
iussit emendare, ut superflua demerent, nihil adderent tamen;
unde et semiplenos eius invenimus versiculos, ut «hic cursus
fuit», et aliquos detractos, ut in principio - nam ab armis non
coepit, sed sic



     «Ille ego, qui quondam gracili modulatus avena
     et egressus silvis vicina coegi
     ut quamvis avido parerent arva colono,
     gratum opus agricolis, at nunc horrentia Martis
     arma virumque cano».
     


Et in secundo hos versus constat esse detractos:



     «aut ignibus aegra dedere.
     Iamque adeo super unus eram, cum limina Vestae
     servantem et tacitam secreta in sede latentem
     Tyndarida aspicio; dant clara incendia lucem
     erranti passimque oculos per cuncta ferenti.
     Illa sibi infestos eversa ob Pergama Teucros
     et Danaum poenas et deserti coniugis iras
     praemetuens, Troiae et patriae communis Erinys,
     abdiderat sese atque aris invisa sedebat.
     Exarsere ignes animo; subit ira cadentem
     ulcisci patriam et sceleratas sumere poenas.
     ‘Scilicet haec Spartam incolumis patriasque Mycenas
     aspiciet, partoque ibit regina triumpho,
     coniugiumque domumque patres natosque videbit,
     Iliadum turba et Phrygiis comitata ministris?
     Occiderit ferro Priamus? Troia arserit igni?
     Dardanium totiens sudarit sanguine litus?
     Non ita. Namque etsi nullum memorabile nomen
     feminea in poena est habet haec victoria laudem,
     extinxisse nefas tamen et sumpsisse merentis
     laudabor poenas, animumque explesse iuvabit
     ultrici flamma et cineres satiasse meorum’.
     Talia iactabam et furiata mente ferebar,
     cum mihi se non ante oculos».
     


Titulus est Aeneis, derivativum nomen ab Aenea, ut a Theseo
Theseis. Sic Iuvenalis «vexatus totiens rauci Theseide Codri».
Qualitas carminis patet; nam est metrum heroicum et actus mixtus,
ubi et poeta loquitur et alios inducit loquentes. Est autem
heroicum quod constat ex divinis humanisque personis, continens
vera cum fictis; nam Aeneam ad Italiam venisse manifestum est,
Venerem vero locutam cum Iove missumve Mercurium constat esse
compositum. Est autem stilus grandiloquus, qui constat alto
sermone magnisque sententiis. Scimus enim tria esse genera
dicendi: humile, medium, grandiloquum. Intentio Vergilii haec
est: Homerum imitari et Augustum laudare a parentibus; namque est
filius Atiae, quae nata est de Iulia, sorore Caesaris, Iulius
autem Caesar ab Iulo Aeneae originem ducit, ut confirmat ipse
Vergilius «a magno demissum nomen Iulo». De numero librorum nulla
hic quaestio est, licet in aliis inveniatur auctoribus; nam
Plautum alii dicunt scripsisse fabulas XXI, alii XL, alii C. Ordo
quoque manifestus est, licet quidam superflue dicant secundum
primum esse, tertium secundum, et primum tertium, ideo quia primo
Ilium concidit, post erravit Aeneas, inde ad Didonis regna
pervenit, nescientes hanc esse artem poeticam, ut a mediis
incipientes per narrationem prima reddamus et non numquam futura
praeoccupemus, ut per vaticinationem, quod etiam Horatius sic
praecepit in Arte Poetica «ut iam nunc dicat iam nunc debentia
dici, pleraque differat et praesens in tempus omittat». Vnde
constat perite fecisse Vergilium. Sola superest explanatio, quae
in sequenti expositione probabitur. Haec quantum ad Aeneidem
pertinet dixisse sufficiat, nam Bucolicorum et Georgicorum alia
ratio est, licet eadem sit observatio. Sciendum praeterea est
quod, sicut nunc dicturi thema proponimus, ita veteres
incipiebant carmen a titulo carminis sui, ut puta «arma virumque
cano», Lucanus «Bella per Emathios», Statius «Fraternas acies
alternaque regna profanis».

1. ARMA multi varie disserunt cur ab armis Vergilius coeperit;
omnes tamen in hanc sententiam assentire manifestum est, cum eum
constet aliunde sumpsisse principium, sicut in praemissa eiusdem
vita monstratum est. Qua causa et illi ab eo primi positi
quattuor versus detracti sunt scilicet ut causa operis obtineret
principium. Per ‘arma’ autem ‘bellum’ significat, et est tropus
metonymia. Nam arma quibus in bello utimur pro ‘bello’ posuit,
sicut toga qua in pace utimur pro ‘pace’ ponitur, ut Cicero
«cedant arma togae», id est ‘bellum paci’. ‘Arma virumque’ figura
usitata est, ut non eo ordine respondeamus quo proposuimus; nam
prius de erroribus Aeneae dicit, post de bello. Hac autem figura
etiam in prosa utimur; sic Cicero in Verrinis «nam sine ullo
sumptu nostro coriis, tunicis frumentoque suppeditato maximos
exercitus nostros vestivit, aluit, armavit». VIRVM quem non
dicit, sed circumstantiis ostendit Aenean. CANO polysemus sermo
est. Tria enim significat: aliquando ‘laudo’, ut «regemque
canebant»; aliquando ‘divino’, ut «ipsa canas oro»; aliquando
‘canto’, ut hoc loco. Nam proprie ‘canto’ significat, quia
cantanda sunt carmina. TROIAE Troia regio est Asiae, Ilium
civitas Troiae; plerumque tamen usurpant poetae et pro civitate
vel regionem vel provinciam ponunt, ut Iuvenalis «et flammis
Asiam ferroque cadentem». QVI PRIMVS quaerunt multi cur Aeneam
primum ad Italiam venisse dixerit, cum paulo post dicat Antenorem
ante adventum Aeneae fundasse civitatem. Constat quidem, sed
habita temporum ratione perite Vergilius dixit. Namque illo
tempore quo Aeneas ad Italiam venit finis erat Italiae usque ad
Rubiconem fluvium; cuius rei meminit Lucanus «et Gallica certus
limes ab Ausoniis disterminat arva colonis». Vnde apparet
Antenorem non ad Italiam venisse, sed ad Galliam Cisalpinam, in
qua Venetia est. Postea vero promotis usque ad Alpes Italiae
finibus novitas creavit errorem. Plerique tamen quaestionem hanc
volunt ex sequentibus solvi, ut videatur ob hoc addidisse
Vergilius ‘ad Lavina litora’, ne significaret Antenorem. Melior
tamen est superior expositio.

2. ITALIAM ars quidem hoc exigit, ut nominibus provinciarum
praepositiones addamus, civitatum numquam. Tamen plerumque
perverso ordine lectum est; nam ecce hoc loco detraxit provinciae
praepositionem dicens ‘Italiam venit’ pro ‘ad Italiam venit’.
Tullius in Verrinis «ea die Verres ad Messanam venit» pro
‘Messanam venit’. Sane sciendum est usurpari ab auctoribus, ut
vel addant vel detrahant praepositiones; namque ait Vergilius
«silvis te, Tyrrhene, feras» pro ‘in silvis’. Vt ergo illic
detraxit loco praepositionem, sic hic provinciae; et est figura.
Italia autem pars Europae est; Italus enim rex Siculorum
profectus de Sicilia venit ad loca quae sunt iuxta Tiberim, et ex
nomine suo appellavit Italiam. Ibi autem habitasse Siculos ubi
est Laurolavinium manifestum est, sicut ipse alio loco dicit
«Siculi veteresque Sicani» et «gentes venere Sicanae saepius».
FATO PROFVGVS ‘fato’ ad utrumque pertinet, et quod fugit et quod
ad Italiam venit. Et bene addidit ‘fato’, ne videatur aut causa
criminis patriam deseruisse aut novi imperii cupiditate.
‘Profugus’ autem proprie dicitur qui procul a sedibus suis
vagatur, quasi porro fugatus. Multi tamen ita definiunt, ut
profugos eos dicant qui exclusi necessitate de suis sedibus adhuc
vagantur, et simul atque invenerint sedes non dicantur profugi,
sed exules. Sed utrumque falsum est; nam et ‘profugus’ lectus est
qui iam sedes locavit, ut in Lucano «profugique a gente vetusta
Gallorum Celtae miscentes nomen Hiberis», et ‘exul’ qui adhuc
vagatur, ut in Sallustio «qui nullo certo exilio vagabantur»;
adeo exilium est ipsa vagatio. LAVINAQVE VENIT LITORA haec
civitas tria habuit nomina. Nam prius ‘Lavinum’ dicta est a
Lavino, Latini fratre; postea ‘Laurentum’ a lauro inventa a
Latino, dum adepto imperio post fratris mortem civitatem augeret;
postea ‘Lavinium’ a Lavinia, uxore Aeneae. Ergo ‘Lavina’
legendum est, non ‘Lavinia’, quia post adventum Aeneae ‘Lavinium’
nomen accepit, et aut ‘Lavinum’ debuit dicere, sicut dixit, aut
‘Laurentum’. Quamvis quidam superfluo esse prolepsin velint.

3. LITORA Laurolavinium constat octo milibus a mari remotam. Nec
nos debet fallere quia dixit ‘Lavina litora’. ‘Litus’ enim
dicitur terra quoque mari vicina, sicut ipse Vergilius in quarto
«cui litus arandum», cum per naturam litus arari non possit. Ergo
scire debemus, litus posse et terram dici. MVLTVM ILLE
‘multille’ conlisio est. Et ‘ille’ hoc loco abundat. Est enim
interposita particula propter metri necessitatem, ut stet versus;
nam si detrahas ‘ille’, stat sensus, ‘qui primus’ enim ad omnia
possumus trahere. Sic alio loco «nunc dextra ingeminans ictus,
nunc ille sinistra». Est autem archaismos. ET TERRIS IACTATVS ET
ALTO fatigatus est enim apud Thraciam monstro illo, quod e tumulo
Polydori sanguis emanavit, apud Cretam pestilentia, apud
Strophadas insulas Harpyiis, tempestate vero et in primo et in
tertio. Iactamur autem in mari fluctibus, fatigamur in terris. Et
bene duorum elementorum mala uno sermone complexus est. ‘Et
Alto’ modo ‘mari’. ‘Altum’ tamen sciendum est quod et superiorem
et inferiorem altitudinem significat; namque mensurae nomen est
altitudo.

4. VI SVPERVM violentia deorum secundum Homerum, qui dicit a
Iunone rogatos esse deos in odium Troianorum; quod et Vergilius
tetigit dicens «vos quoque Pergameae iam fas est parcere genti,
dique deaeque omnes». Latenter autem defendit hac ratione
Troianos, quod non suo merito eos insequebantur numina, sed
Iunonis inpulsu. SAEVAE cum a iuvando dicta sit Iuno, quaerunt
multi cur eam dixerit ‘saevam’, et putant temporale esse
epitheton, quasi saeva circa Troianos, nescientes quod ‘saevam’
dicebant veteres magnam, ut Ennius «induta fuit saeva stola».
Item Vergilius, cum ubique pium inducat Aeneam, ait «maternis
saevus in armis Aeneas», id est ‘magnus’. MEMOREM IVNONIS OB IRAM
constat multa in auctoribus inveniri per contrarium
significantia: pro activis passiva, ut «pictis bellantur Amazones
armis», pro passivis activa, ut «populatque ingentem farris
acervum». Et haec varietas vel potius contrarietas invenitur
etiam in aliis partibus orationis, ut sit adverbium pro adverbio,
ut est «hoc tunc ignipotens caelo descendit ab alto» pro ‘huc’;
et in participio, ut «et qua vectus Abas» pro ‘qua vehebatur’; et
in nomine, ut ‘memorem Iunonis ob iram’ non ‘quae meminerat’,
sed ‘quae in memoria erat’. De his autem haec tantum quae lecta
sunt ponimus nec ad eorum exemplum alia formamus.

5. MVLTA QVOQVE ET BELLO PASSVS duas coniunctiones separatas
naturaliter nemo coniungit, sed hoc plerumque a poetis causa
metri fit. Ergo hic una vacat, sicut alio loco «dixitque et
proelia voce diremit». ‘Bello passus’ contra Turnum. DVM CONDERET
VRBEM tres hic sunt significationes: aut enim ‘Troiam’ dicit
quam, ut primum in Italiam venit, fecit Aeneas, de qua ait
«castrorum in morem pennis atque aggere cingit» et alio loco
Mercurius «nec te Troia capit» – Troiam autem dici quam primum
fecit Aeneas et Livius in primo et Cato in Originibus testantur –
dum enim haec fieret, ab agrestibus ob vulneratum regium cervum
mota sunt bella; aut ‘Laurolavinium’, et significat ‘dum’ ‘donec’
- tam diu enim dimicavit quam diu ad tempus faciendae civitatis
veniret, id est donec Turnus occumberet; aut ‘Romam’, et est
sensus ‘dum’ ‘dummodo’.

6. INFERRETQVE DEOS LATIO Latium duplex est, unum a Tiberi usque
ad Fundos, aliud inde usque ad Vulturnum. Denique ipse dixit
«veteresque Latini» ideo, quia scit esse etiam novos, id est a
Fundis usque ad Vulturnum. Latium autem dictum est quod illic
Saturnus latuerit. ‘Inferretque deos Latio’ hoc est ‘in Latium’,
et est figura usitata apud Vergilium. Quod enim per accusativum
cum praepositione dicimus ille per dativum ponit sine
praepositione, sicut alibi «it clamor caelo» pro ‘in caelum’.
GENVS VNDE LATINVM si iam fuerunt Latini et iam Latium dicebatur,
contrarium est quod dicit ab Aenea Latinos originem ducere.
Prima est iucunda absolutio, ut ‘unde’ non referas ad personam,
sed ad locum; namque ‘unde’ adverbium est de loco, non deductio a
persona. Tamen Cato in Originibus hoc dicit, cuius auctoritatem
Sallustius sequitur in bello Catilinae, «primo Italiam tenuisse
quosdam qui appellabantur Aborigines. Hos postea adventu Aeneae
Phrygibus iunctos Latinos uno nomine nuncupatos». Ergo descendunt
Latini non tantum a Troianis sed etiam ab Aboriginibus. Est
autem vera expositio haec. Novimus quod victi victorum nomen
accipiunt; potuit ergo victore Aenea perire nomen ‘Latinum’. Sed
volens sibi favorem Latii conciliare nomen ‘Latinum’ non solum
illis non sustulit, sed etiam Troianis inposuit. Merito ergo illi
tribuit quod in ipso fuerat ut posset perire. Vnde et ipse
inducit in duodecimo libro rogantem Iunonem ne pereat nomen
Latinum; item in execratione Didonis legimus «nec cum se sub
leges pacis iniquae»; iniqua enim pax est in qua nomen amittit
ille qui vicit.

7. ALBANIQVE PATRES Albam ab Ascanio conditam constat, sed a quo
incertum est, utrum a Creusae an a Laviniae filio; de qua re
etiam Livius dubitat. Hanc autem cum evertisset Tullus Hostilius,
omnes nobiles familias Romam transtulit. Et sciendum bene hunc
ordinem semper servare Vergilium, ut ante dicat Latium, inde
Albam, post Romam. Quod et hoc loco fecit et in quinto libro
«priscos docuit celebrare Latinos» et deinde «Albani docuere
suos, nunc maxima porro accepit Roma et patrium servavit
honorem»; item in septimo libro «mos erat Hesperio in Latio quem
protinus urbes Albanae coluere sacrum, nunc maxima rerum Roma
colit». ATQVE ALTAE MOENIA ROMAE aut propter gloriam, aut propter
aedificia ingentia aut quia in montibus conlocata est.

8. MVSA MIHI CAVSAS MEMORA in tres partes dividunt poetae carmen
suum: proponunt, invocant, narrant. Plerumque tamen duas res
faciunt et ipsam propositionem miscent invocationi, quod in
utroque opere Homerus fecit; namque hoc melius est. Lucanus tamen
ipsum ordinem vertit; primo enim proposuit, inde narravit,
postea invocavit, ut est «nec si te pectore vates accipio». Sane
observandum est ut non in omnibus carminibus numen aliquod
invocetur nisi cum aliquid ultra humanam possibilitatem
requirimus. Hinc in Arte Poetica Horatius «nec deus intersit nisi
dignus vindice nodus inciderit». Bene ergo invocat Vergilius;
non enim poterat per se iram numinis nosse. Item in nono libro
nisi adderet «Iuno vires animumque ministrat», quis crederet
Turnum evasisse de castris? QVO NVMINE LAESO ‘quo’ ‘in quo’, ‘in
qua causa’, et est septimus casus et communis elocutio; dicimus
enim ‘quo te laesi’. Est et alia expositio. Namque Iuno multa
habet numina: est Curitis quae utitur curru et hasta, ut est «hic
illius arma, hic currus fuit»; est Lucina quae partibus praeest,
ut «Iuno Lucina fer opem»; est regina, ut «quae divum incedo
regina»; sunt et alia eius numina. Merito ergo dubitat quod eius
laeserit numen Aeneas. Alii tamen dicunt separandum esse, ut de
odio Iunonis non dubitet, quaerat autem quod aliud numen est
laesum. ‘Quo numine laeso’ ideo trahitur in ambiguitatem et
requirit in quo Iunonis numen laesit Aeneas, quia in ipsum certa
non erant odia, sed in gentem propter causas paulo post dicendas.

9. VOLVERE CASVS id est casibus volvi. Et est figura hypallage,
quae fit quotienscumque per contrarium verba intelleguntur. Sic
alibi «dare classibus austros», cum ventis naves demus, non
navibus ventos; item «animumque labantem inpulit», hoc est
impellendo fecit labantem.

10. INSIGNEM PIETATE VIRVM quia patrem et deos penates de Troia
sustulit. Et hic ostendit merito se invocasse musam. Nam si
iustus est Aeneas, cur odio deorum laborat?

11. TANTAENE ANIMIS CAELESTIBVS IRAE hic iam non de qualitate
iracundiae sed de quantitate quaerit; nimia etenim ira est quae
pietatis non habet considerationem. Et hoc quidem secundum
Stoicos dicit. Sed miratur cur tantam. Nam Epicurei dicunt deos
humana penitus non curare. ‘Tantaene’ quasi exclamatio est
mirantis. ‘Animis caelestibus’ dis superis; nam apud inferos
constat esse iracundiam, ubi sunt Furiae.

12. VRBS ANTIQVA FVIT ‘urbs’ dicta ab orbe, quod antiquae
civitates in orbem fiebant, vel a buri parte aratri, quo muri
designabantur. Et ‘antiqua’ autem et ‘fuit’ bene dixit; namque et
ante septuaginta annos urbis Romae condita erat, et eam
deleverat Scipio Aemilianus. Quae autem nunc est postea a Romanis
est condita; unde ‘antiquam’ accipe et ad conparationem istius
quae nunc est, et Roma antiquiorem. TYRII TENVERE COLONI deest
‘quam’. Amant namque antiqui per epexegesin dicere quod nos
interposito pronomine exprimimus. Item «est locus Hesperiam Grai
cognomine dicunt» deest ‘quem’. ‘Coloni’ autem dicuntur cultores
advenae, et hos de Tyro constat venisse qui Carthaginem
condiderunt.

13. ITALIAM CONTRA constat tria latera habere Italiam, superi
maris, inferi, Alpium; unde tollendi erroris causa adiecit
‘contra Tiberina ostia’, quae in infero mari sunt. LONGE valde.
Sallustius «longe alia mihi mens est patres conscripti».

14. DIVES OPVM modo tantum ‘dives’ dicimus, antiqui adiungebant
cuius rei, ut «dives equum, dives pictai vestis et auri»,
iungentes tantum genetivo casui. STVDIISQVE ASPERRIMA BELLI
causam ostendit mirabilem, dicens hos esse et bellicosos et
divites, cum otiosa semper sit opulentia. Iure ergo hanc diligit
Iuno et vult orbis regna sortiri. ‘Studiis’, non ‘studio’, quia
ter rebellavit contra populum Romanum.

15. FERTVR dicitur. Et ingenti arte Vergilius, ne in rebus
fabulosis aperte utatur poetarum licentia, quasi opinionem
sequitur et per transitum poetico utitur more.

16. POSTHABITA non ‘contempta’, sed ‘in secundis habita’; namque
in superiore versu dixit ‘magis’, ut etiam originali loco
servetur adfectio. SAMO Sic Iuvenalis «et Samia genetrix quae
delectatur harena». HIC ILLIVS ARMA figura creberrima adverbium
pro adverbio posuit, praesentis loci pro absentis; debuit enim
dicere ‘illic’. ‘Arma’ instructam armis Iunonem in alio loco ipse
testatur, ut «ferro accincta vocat».

17. CVRRVS aut vere currum quo secundum Homerum in bello utitur,
aut thensam significat, qua deorum simulacra portantur. ‘Thensa’
autem cum aspiratione dicitur ἀπὸ τοῦ θείου, id est a re divina.
HIC ILLIVS ARMA, HIC CVRRVS FVIT quotienscumque nomina pluralis
et singularis numeri conectuntur, respondemus viciniori, ut ecce
hoc loco ‘currui’, non ‘armis’ respondit. Eadem et in diversis
generibus est observatio, ut magis vicino, sive masculinum sit
sive femininum respondeamus, ut puta ‘vir et mulier magna ad me
venit’. Si autem plurali numero velimus uti, ad masculinum
transeamus necesse est, ut ‘viri et mulieres magni ad me
venerunt’.

18. SIQVA ‘qua’ vacat et est ornatus causa positum, ut ‘que’
‘tandem’ ‘gentium’ ‘locorum’ et reliqua, ut «dixitque et proelia
voce diremit». IAM TVM ex quo constituta est a Tyriis colonis.
TENDITQVE FOVETQVE figurate dixit. Non iam regnum fovet, sed
tendit et fovet, ut regnum esse possit.

19. DVCI ductum iri. Infinitivi modi a passivo tempus praesens
pro futuro posuit, verbum pro verbo, ut supra ostensum est.

20. AVDIERAT a Iove aut a Fatis. Non enim omnia numina habent
divinandi facultatem. Denique ne ipse quidem Apollo sua sponte
divinat, ut est «quae Phoebo pater omnipotens, mihi Phoebus
Apollo praedixit». Et perite ‘audierat’; in Ennio enim inducitur
«Iuppiter promittens Romanis excidium Carthaginis». TYRIAS ARCES
Carthaginem dicit, quam Tyrii condiderunt. OLIM quandoque. Et
tria tempora significat: praeteritum, ut «olim arbos, nunc
artificis manus aere decoro inclusit patribusque dedit gestare
Latinis»; praesens, ut «tunditur olim fluctibus»; futurum, ut
«nunc olim quocumque dabunt se tempore vires».

21. HINC POPVLVM LATE REGEM a Romanis. Laudat autem eorum
imperium dicendo ‘populum regem’. SVPERBVM nobilem, ut
«ceciditque superbum Ilium».

22. VENTVRVM EXCIDIO ad excidium. Nota figura. LIBYAE
Carthaginis, et provinciam pro civitate posuit. Dicta autem Libya
vel quod inde Libs fiat, hoc est Africus; vel, ut Varro ait,
quasi ΑΙΠΙΥΙΑ, id est egens pluviae. Sic Sallustius «caelo
terraque penuria aquarum». VOLVERE PARCAS a filo traxit
‘volvere’; una enim loquitur, altera scribit, alia fila deducit.
Et dictae sunt Parcae κατὰ ἀντίφρασιν, quod nulli parcant, sicut
lucus a non lucendo, bellum a nulla re bella.

23. ID METVENS de futuro timor est, odium de praeteritis.
Metuebat ergo Carthagini, odium autem habebat propter causas
sequentes. Et est de utroque exemplum «conveniunt quibus aut
odium crudele tyranni aut metus acer erat». VETERIS BELLI quantum
ad Vergilium pertinet, antiqui; si ad Iunonem referas, diu
gesti. Tunc autem ad personam referendum est, cum ipsa loquitur;
quod si nulla persona sit, ad poetam refertur. Nunc ergo
‘veteris’ ex persona poetae intellegendum. Sic ipse in alio loco
«mirantur dona Aeneae, mirantur Iulum flagrantisque dei vultus»
partem ad se rettulit, partem ad Tyrios, qui deum esse
nesciebant. SATVRNIA antonomasia est, non epitheton; quae fit
quotiens pro proprio nomine ponitur quod potest esse cum proprio
nomine et epitheton dici.

24. PRIMA atqui Hercules prior contra Troianos pugnavit; unde
modo ‘prima’ ‘princeps’ accipienda est. Nam poeta plerumque
significationem nominum dat participiis, vel contra, ut
«volventibus annis»; significat enim ‘volubilibus’. Hac licentia
et in hoc nomine usus est, ut ‘primam’ pro ‘principe’ poneret. AD
TROIAM ‘ad’ et ‘apud’ accusativae sunt praepositiones, sed
‘apud’ semper ‘in loco’ significat, ‘ad’ et ‘in loco’ et ‘ad
locum’, ut «ad quem tum Iuno supplex his vocibus usa est», et
Cicero «decem fiscos ad senatorem quendam relictos», item «ad
Marcum Laecam te habitare velle dixisti». CARIS ARGIS illic enim
eam coli omnibus notum est. ‘Argos’ autem in numero singulari
generis neutri est, ut Horatius «aptum dicet equis Argos ditesque
Mycenas», in plurali numero masculini, ut ‘hi Argi’. Ceterum
derivatio nominis ‘Argivos’ facit, non ‘Argos’.

25. CAVSAE IRARVM nunc de praeteritis loquitur.

26. ALTA MENTE REPOSTVM secreta, recondita. ‘Repostum’ autem
syncope est; unam enim de medio syllabam tulit. Sed cum omnes
sermones aut integri sint aut pathos habeant, hi qui pathos
habent ita ut lecti sunt debent poni, quod etiam Maro fecit; nam
et «repostus» et «porgite» de Ennio transtulit; integris autem et
ipsis utimur et eorum exemplo aliis.

27. IVDICIVM PARIDIS nota fabula, Paridem pro Venere contra
Iunonem Minervamque iudicasse. SPRETAEQVE INIVRIA FORMAE
epexegesis est - hoc enim fuit iudicium Paridis - ut ‘que’
particula vacet, sicut illo loco «dixitque et proelia voce
diremit». Licet multi separent dicentes aliud esse; numquam enim
coniunctio ponitur nisi inter duas res. Et ‘spretae formae’
referunt ad Antigonen, Laomedontis filiam, quam a Iunone propter
formae adrogantiam in ciconiam constat esse conversam.

28. ET GENVS INVISVM propter Dardanum, Electrae paelicis filium,
a quo origo Troiana deducitur. RAPTI stuprati, ut est «rapta
Garamantide nympha» et «raptas sine more Sabinas». GANYMEDIS
HONORES Troi, regis Troianorum, filii. ‘Honores’ autem dixit vel
propter ministerium poculorum, remota Hebe, Iunonis filia, quod
exhibuit diis vel quod inter sidera conlocatus aquarii nomen
accepit.

29. HIS ACCENSA SVPER ‘his super’ aut de his, aut super metum
Carthaginis his quoque accensa.

30. RELLIQVIAS ut stet versus geminavit l, nam in prosa
‘reliquias’ dicimus. ATQVE INMITIS ACHILLI bene secundum Homerum
segregat duces a populo; sic Aeneas in secundo post omnium casum
Priami separavit interitum, ut «forsitan et Priami fuerint quae
fata requiras». ‘Inmitem’ autem dixit etiam circa extinctum
crudelem. ‘Achilli’ propter ὁμοιοτέλευτον detraxit s litteram,
quae plerumque pro sibilo habetur non solum necessitatis sed
etiam euphoniae causa, ut Sallustius «a principio urbis ad bellum
Persi Macedonicum». Detrahitur autem s tertiae declinationis
genetivo.

32. ACTI FATIS si odio Iunonis fatigabantur, quo modo dicit ‘acti
fatis’? Sed hoc ipsum Iunonis odium fatale est. Laborat enim
Vergilius nihil Troianorum meritis, sed omnia fatis adscribere.
Est et alter sensus; nam fatum voluntatem legimus, ut «fatis
Iunonis iniquae», id est voluntate, ut hic intellegamus,
‘agebantur fatis Iunonis’, id est voluntate. MARIA OMNIA CIRCVM
in fine accentum ponimus contra morem Latinum, sed corruptio hoc
facit; namque praepositio postposita corrupta est sine dubio.

33. MOLIS difficultatis. ROMANAM CONDERE GENTEM latenter ostendit
hinc odium Iunonis Aenean pertulisse, quod Romanae gentis auctor
extabat.

34. VIX hoc loco ‘mox’ significat vel ‘statim’. E CONSPECTV
SICVLAE TELLVRIS ut adhuc de Sicilia possent videri.

35. LAETI vel ‘alacres’ et ‘veloces’, ut est «et laetus Eois
Eurus equis», item «et virgea laetus pabula», id est ‘festinus
cum intentione’; vel re vera ‘laeti’, quamquam incongruum sit
post Anchisae mortem. Sed et interitus senum minus doletur, et
‘magis laetos’ intellegendum est, ut sit causa maior iracundiae.
Sic enim et in septimo Iuno irascitur, ubi «laetum Aenean Siculo
prospexit ab usque Pachyno». SALIS maris, secundum Homerum. Salem
autem quo utimur singulari numero tantum dicimus; cum ‘iocos’
significamus, pluralem tantum ponimus numerum, ut Lucanus «non
soliti lusere sales». Aliquando etiam ‘urbanitatem’ per
singularem numerum significamus, ut Terentius «qui habet salem,
quod in te est», id est quae res in te est, masculini enim
generis est, non neutri; et neutra triptota sunt, nec ab hoc
accusativo nominativus esse potest ‘hoc salem’.

36. VVLNVS de praeterito ‘dolorem’ dixit, de futuro ‘metum’, ad
utrumque ‘vulnus’ rettulit.

37. HAEC SECVM subaudimus ‘locuta est’, deest enim. Et hoc fictum
est, ut superius diximus. Vnde enim hoc sciret poeta? Bene autem
inpatientiam doloris ostendit detrahendo ei solatia, ut in
quarto solam inducit Didonem «en quid ago?». MENE ‘ne’ non vacat,
significat enim ‘ergo’ et est coniunctio rationalis. INCEPTO
DESISTERE tolerabilius enim est non inchoare quam incepta
deserere. <VICTAM> sic et in septimo «vincor ab Aenea».

38. NEC POSSE ITALIA detraxit more suo praepositionem provinciae;
non enim dixit ‘de Italia’, sed ‘Italia’.

39. QVIPPE VETOR FATIS re vera, inquit, fata me prohibent. Ergo
Iuno ignorat vim fatorum. Sed hoc non possumus dicere, quia
superius lectum est «si qua fata sinant» et «audierat». Hoc ergo
est: omnis res hominum aut ex nostra voluntate descendit, ut puta
‘sedere’, ‘surgere’, aut ex fati necessitate, ut ‘nasci’,
‘mori’; aut ex deorum voluntate, ut ‘navigare’, ‘honoribus frui’.
Nunc de navigatione agitur; et bene invidiose, quasi etiam huius
rei potestatem ei possint fata detrahere. Est et alter latens
sensus, ut speret se regina contra exulum fata posse aliquid, si
Minervae numen inferius valuit contra fata victorum. PALLASNE
Minerva ἀπὸ τοῦ πάλλειν τὸ δόρυ, id est ab hastae concussione,
vel quod Pallantem giganta occiderit. CLASSEM ad invidiam posuit,
ut pro ‘una navi’ ‘classem’ dicat. Sic Venus «navibus infandum
amissis», cum Orontes solus perisset. Aut re vera ‘unam navem’
significat, ut Horatius «me vel extremos Numidarum in agros
classe releget»; classis enim dicta est ἀπὸ τῶν κάλων, id est a
lignis, unde et calones dicuntur qui ligna militibus portant, et
καλοπόδια.

40. POTVIT ad illud refertur quod superius dixit «nec posse».

41. VNIVS <OB NOXAM> in istis sermonibus ‘unius’ ‘illius’
‘ipsius’ naturaliter media producitur syllaba, sed cum opus est
corripitur hac excusatione: nam quotiens vocalem longam vocalis
sequitur, ei vires detrahit, ut est «insulae Ionio in magno» et
«sub Ilio alto». Et ob hoc mutant accentum; in Latino enim
sermone cum paenultima corripitur antepaenultima habet accentum,
ut hoc loco ‘unius ob noxam’ et contra «unius ob iram prodimur».
‘Noxam’ pro ‘noxiam’. Et hoc interest inter noxam et noxiam, quod
‘noxia’ culpa est, ‘noxa’ autem poena. FVRIAS amorem, ut in
Bucolicis «seu quicumque furor». OILI Oilei. Et non vacat; nam et
duo Aiaces fuerunt, et ambo furuerunt, sed ira Telamonius, hic
amore. Et est graeca figura, si dicamus ‘Aeneas Anchisae’ et
subaudiamus ‘filius’. Hac autem figura utimur circa patres et
circa maritos tantum, ut Vergilius «Deiphobe Glauci», id est
‘filia’, et «Hectoris Andromache», id est ‘uxor’.

42. IPSA bene ‘ipsa’; dulcis enim est propria manu quaesita
vindicta. Vnde plus dolet Iuno alienis se viribus niti, ut Aeoli
vel inferorum, sicut ipsa «flectere si nequeo superos, Acheronta
movebo». RAPIDVM velocem, ut est «cum rapidus sol nondum hiemem
contingit equis, iam praeterit aestas» item «rapidive potentia
solis». IACVLATA in libris Etruscorum lectum est iactus fulminum
‘manubias’ dici et certa esse numina possidentia fulminum iactus,
ut Iovem Vulcanum Minervam. Cavendum ergo est ne aliis hoc
numinibus demus. E NVBIBVS secundum physicos qui dicunt
conlisione nubium fulmen creari.

43. RATES abusive, ‘naves’; nam proprie rates sunt conexae
invicem trabes.

44. ILLVM auctorem scilicet criminis. EXSPIRANTEM FLAMMAS non
animam dicit ‘flammas’, sed cum anima fulminis flammas vomentem.
Et ut superius pleno nomini adiecit ‘opum’, id est «dives opum»,
sic hic verbo; cum enim plenum sit ‘exspirantem’, addidit
‘flammas’, ut alio loco ‘animas’, ut «confixi exspirant animas».

45. TVRBINE volubilitate ventorum. SCOPVLO saxo eminenti.
‘Scopulus’ autem aut a speculando dictus est, aut a tegimento
navium, ἀπὸ τοῦ σκεπάζειν. Contigerunt autem ista circa Caphereum
montem Euboeae.

46. AST EGO nunc comparat singula. Et, ne leve esset quod dixerat
‘ego’, addidit ‘deorum regina’; sic Sallustius «vos autem, hoc
est populus Romanus». INCEDO ‘incedere’ proprie est nobilium
personarum.

47. ET SOROR ET CONIVNX physici Iovem aetherem, id est ignem
volunt intellegi, Iunonem vero aërem, et, quoniam tenuitate haec
elementa paria sunt, dixerunt esse germana. Sed quoniam Iuno, hoc
est aër, subiectus est igni, id est Iovi, iure superposito
elemento mariti traditum nomen est. Iovem autem a iuvando
dixerunt; nulla enim res sic fovet omnia quemadmodum calor. TOT
ANNOS licenter in istis elocutionibus et accusativo et ablativo
utimur. Dicimus enim et ‘tota nocte legi’ et ‘totam noctem legi’.
Honestior tamen elocutio est per accusativum.

48. ET QVISQVAM non Troianorum, sed omnium generaliter.

49. PRAETEREA postea, ut «praeterea vidit, nec portitor Orci
amplius obiectam passus transire paludem».

50. TALIA FLAMMATO quod superius intermiserat nunc reddidit; nam
dixerat superius «haec secum», et modo ait ‘volutans’, id est
‘cogitans’.

51. NIMBORVM ‘nimbi’ nunc ventos significant, plerumque nubes,
vel pluvias; ergo prout locus fuerit intellegamus. Proprie tamen
‘nimbi’ vocantur repentinae et praecipites pluviae; nam pluvias
dicimus lentas et iuges. LOCA FETA nunc ‘plena’, ut alio loco
«feta armis». Sciendum est autem ‘fetam’ dici et ‘gravidam’ et
‘partu liberatam’, ut «fecerat et viridi fetam Mavortis in
antro»; enixam autem eam fuisse lac, quod pueris praebebatur,
ostendit. Item ‘fetam’ ‘gravidam’ illo loco ostendit, «non
insueta graves temptabunt pabula fetas». Ergo, quia ‘feta’ medius
sermo est, bene hoc loco epitheto discrevit, dicens ‘graves
fetas’, ut ‘bonum facinus’ et ‘malum facinus’ dicimus, ‘bonum
venenum’ et ‘malum venenum’. AVSTRIS figura est celebrata apud
Vergilium, et est species pro genere. Legerat apud Ennium
«furentibus ventis», sed quasi asperum fugit et posuit ‘austris’
pro ‘ventis’.

52. AEOLIAM VENIT novem insulae, quae sunt post fretum Siciliae,
appellantur Aeoliae ab Aeolo rege, Hippotae filio, licet habeant
et propria nomina. Vnde et Vergilius ait «Aeoliam Liparen».
Poetae quidem fingunt hunc regem esse ventorum, sed, ut Varro
dicit, rex fuit insularum, ex quarum nebulis et fumo Vulcaniae
insulae praedicens futura flabra ventorum ab imperitis visus est
ventos sua potestate retinere. HIC illic, ut superius «hic currus
fuit». VASTO ANTRO physica ratione hoc fingit poeta; naturale
enim est ut loca concava plena sint ventis.

53. LVCTANTES elaborantes egredi. SONORAS graves sonis . Et est
tempestatis epitheton. Ordo autem talis est, ‘Aeolus ventos et
tempestates sonoras vasto antro premit’.

54. AC VINCLIS ET CARCERE FRENAT translatio est per poeticam
licentiam facta. Carcer autem est undecumque prohibemur exire,
dictus quasi ‘arcer’ ab arcendo. Locum autem in quo servantur
noxii ‘carcerem’ dicimus numero tantum singolari, unde vero
erumpunt quadrigae, ‘carceres’ dicimus numero tantum plurali,
licet <singularem> plerumque usurpet poeta, ut est «ruuntque
effusi carcere currus».

55. ILLI INDIGNANTES hic aperte ostendit quid sit ‘luctantes’.
MAGNO CVM MVRMVRE MONTIS non circum montis claustra, sed cum
magno montis murmure fremebant. Et est maior sensus: sic
fremebant ut etiam antra possent sonare.

56. CELSA ARCE secundum quod superius diximus. Venti enim melius
deprehenduntur ex alto. SEDET non otiatur, sed curat; apud
antiquos enim ‘sedet’ ‘considerat’ significabat, ut alio loco ait
«Turnus sacrata valle sedebat».

57. MOLLITQVE ANIMOS id est ventos ἀπὸ τοῦ ἀνέμων, ut ipse alibi
«quantum ignes animaeque valent» et Horatius «inpellunt animae
lintea Thraciae». ‘Mollit’ autem ideo dixit, ut per transitum
ostenderet vitia naturae nulla ratione mutari, sed mitigari
aliquatenus posse.

58. MARIA AC TERRAS CAELVMQVE PROFVNDVM atqui quattuor elementa
sunt, terra aqua aër aether. Sed hoc loco rite praetermisit
aetherem, quia venti non turbant superiora, ut ait Lucanus «pacem
summa tenent», sed aut terras aut maria aut aërem. Nam ‘caelum’
hoc loco pro aëre posuit, ut Lucretius «in hoc caelo qui dicitur
aër».

59. FERANT auferant. Et est aphaeresis. RAPIDI veloces, ut supra.
VERRANTQVE ‘verrere’ est trahere, a rete, quod ‘verriculum’
dicitur. Est autem principalitas verbi ‘verro’ ‘verris’,
praeteritum ‘versi’, unde et fit participium ‘versus’; hinc
Vergilius «et versa pulvis inscribitur hasta», id est tracta.

61. ID METVENS timens. Ergo Iuppiter timet non sibi, sed
elementis, ne turbentur eruptione ventorum, ut si bellorum
tempore dicas virum fortem timere non sibi, sed liberis suis.
MOLEMQVE ET MONTES id est molem montis. Et est figura, ut una res
in duas dividatur, metri causa interposita coniunctione, ut alio
loco «pateris libamus et auro», id est pateris aureis.

62. FOEDERE modo lege, alias pace quae fit inter dimicantes.
‘Foedus’ autem dictum vel a fetialibus, id est sacerdotibus per
quos fiunt foedera, vel a porca foede, hoc est lapidibus, occisa,
ut ipse «et caesa iungebant foedera porca».

63. ET PREMERE ET LAXAS SCIRET DARE IVSSVS HABENAS permansit in
translatione. ‘Iussus’ autem ob hoc posuit, quia suo nihil facit
imperio - nam tolle hoc, et maior est omnibus dis, si ad eius
voluntatem possunt elementa confundi; ut ipse Aeolus «mihi iussa
capessere fas est». Simul ventorum ostenditur vis, quibus parum
fuerat montem superponi, nisi et regem acciperent, qui ipse
quoque alieno pareret imperio.

64. AD apud quem, ut supra.

65. AEOLE rhetoricum est in omni petitione haec observare, ut
possit praestare qui petitur, id est ut sit possibilitas, ut sit
res iusta quae petitur, ut habeat modum petitio, ut sequatur
remuneratio. Et sciendum est secundum hunc ordinem omnes
petitiones formare Vergilium, ut in hoc loco possibilitas est «et
mulcere dedit fluctus et tollere vento’, iusta petitio est «gens
inimica mihi» - omne enim quod contra inimicos petimus iustum
est - modus petitionis est «et dissice corpora ponto»,
remuneratio «sunt mihi bis septem praestanti corpore nymphae».
AEOLE INCVTE VIM VENTIS Ordo ipse est. Et est figura parenthesis.
Inter parenthesin et ellipsin hoc interest, quod parenthesis est
quotiens remota de medio sententia integer sermo perdurat;
plenum namque est ‘Aeole incute vim ventis’, item «Aeneas rapidum
ad naves praemittit Achatem». Ellipsis autem est quotiens
remotis interpositis deest aliquid, ut est «quos ego – post mihi
non simili poena»; deest enim ‘adfligam’. DIVVM PATER ATQVE
HOMINVM REX periphrasis est, id est circumlocutio.

66. ET MVLCERE DEDIT FLVCTVS ET TOLLERE VENTO aliud pendet ex
alio; nam qui potest mulcere potest et tollere, id est erigere in
tempestatem.

67. GENS sermo hic et nationem significat et familiam, sed nunc
ad utrumque potest referri; Nam aut ad familiam Aeneae aut ad
Troianam gentem refertur. TYRRHENVM Tyrrhenum mare dictum est vel
quod Tusciam adluit, id est Tyrrheniam, vel a Tyrrhenis nautis
qui se in hoc mare praecipitaverunt. Namque hoc habet fabula,
dormientem in litore Liberum patrem puerum nautas abstulisse
Tyrrhenos, qui, cum esset experrectus in navi, quo duceretur
rogavit. Responderunt illi, quo vellet. Liber ait ad Naxum
insulam sibi sacratam. At coeperunt alio vela deflectere, quam ob
rem iratum numen tigres sibi sacratas iussit videri, quo terrore
se illi in fluctus dedere praecipites. NAVIGAT AEQVOR figura
Graeca est; nos enim dicimus ‘per aequor navigat’. Similiter
etiam alio loco «terram, mare, sidera iuro», cum Latinitas exigat
ut addatur praepositio. Et non vacat quod ‘Tyrrhenum’ addidit;
videtur enim dicere iam eis Italiam esse vicinam.

68. ILIVM IN ITALIAM PORTANS id est res Ilienses. Et invidiose
dicit ‘Ilium’, quasi ipsam cernat civitatem cum Troianos
aspexerit. VICTOSQVE PENATES tacite occurrit quaestioni: portat
quidem deos, sed victos id est contemnendos.

69. INCVTE VIM VENTIS duplex sensus est; ‘incute’ enim si ‘inice’
significat, ‘ventis’ dativus est casus; si autem ‘fac’, septimus
casus est, et erit sensus: ‘fac vim Troianis per ventos’.
SVBMERSASQVE OBRVE PVPPES ordo est in sensu confusus; ante enim
est ut obruantur fluctibus, et sic submerguntur. Tota autem
Iunonis petitio in sequentibus explanatur.

70. CORPORA PONTO tam virorum quam navium, ut ipse alio loco cum
de navibus loqueretur «et toto descendit corpore pestis».
Sciendum sane est artem hanc esse petitionis, ut minora impetrare
cupientes maiora poscamus. Quod etiam nunc Iuno facit. Scit
namque se fatis obstare non posse, sed hoc agit, ut eos arceat ab
Italia.

71. SVNT MIHI BIS SEPTEM non sine ratione Iuno nymphas dicitur
sua potestate retinere; ipsa est enim aër, de quo nubes creantur,
ut est «atque in nubem cogitur aër», ex nubibus aquae, quas
nymphas esse non dubium est. Ideo autem nympham Aeolo pollicetur,
quia ventorum rex est, qui aquae motu creantur. Bene ergo ei
iungitur origo ventorum. Sane notant Vergilium critici quia
marito promittit uxorem; quod excusat regia licentia, ut
Sallustius «denas alii alii plures habent, sed reges eo amplius».
PRAESTANTI CORPORE NYMPHAE bene etiam istas laudat, ut maior sit
in Deiopea pulchritudinis gloria. Laudabilius enim est superare
laudatos, ut ipse ad maiorem Aeneae gloriam laudat et Turnum.
Harum autem quattuordecim nomina, ut quidam volunt, in Georgicis
invenimus.

73. CONVBIO IVNGAM conubium est ius legitimi matrimonii. Et bene
‘conubio iungam’ dixit, ut hanc ab aliis segregaret quae a
regibus sine lege habentur. Solent enim reges inter plures uni
praecipuum dare nomen uxoris. Et ‘conubio’ ‘nu’ brevem posuit,
cum naturaliter longa sit. ‘Nubo’ enim, unde habet originem,
longa est. Sed est tropus systole, qui fit quotienscumque longa
corripitur syllaba propter metri necessitatem. Ipse alio loco
longam posuit, ut est «Hectoris Andromache Pyrrhin conubia
servas?», item «cuique loci leges dedimus, conubia nostra
reppulit» et «per conubia nostra» et «Nomadumque petam conubia
supplex». Sciendum tamen est quia plerumque in compositione vel
derivatione principalitatis natura corrumpitur. CONVBIO IVNGAM
STABILI PRORPIAMQVE DICABO multa in unum contulit versum quae
Iuno promittit: dicendo enim ‘conubio’, <nuptam> ostendit
legitimam; dicendo ‘stabili’, longam promittit concordiam, id est
quae divortio careat; dicendo ‘propriam’, adulterii removet
suspicionem. Quod autem adiecit ‘dicabo’, obsequentem eam fore
demonstrat. In usu enim est ut dicamus, ‘sacerdos dicatus est
numini’, hoc est ad obsequium datus est.

74. MERITIS praestitis, ut alibi «nec te regina negabo
promeritam», id est praestitisse. Et alterum pendet ex altero;
meritum enim non nisi ex praestantis descendit beneficio.

75. PVLCHRA PROLE notanda tamen figura; frequenter enim hac
utitur. Nam quod nos per genetivum singularem dicimus antiqui per
septimum dicebant, ut hoc loco ‘parentem pulchra prole’, id est
pulchrae prolis. Et simpliciter intellegendum est; errant namque
qui dicunt ideo ‘pulchra’ dixisse, propter Canacen et Macareum in
se invicem turpissimos fratres. Illi enim alterius Aeoli filii
fuerunt.

76. AEOLVS HAEC CONTRA subaudis ‘dixit’, quod ex posterioribus
intellegitur, ut supra notavimus. REGINA inferioris personae
reverentia est maiorem meritis appellare, non nomine; contra
maioris est minorem nomine tantum vocare. Qui ordo non nisi per
indignationem corrumpitur, ut in duodecimo Sages in extremis
rebus Turnum non regem vocat, ut «ruitque inplorans nomine
Turnum», et alibi de Aristaeo «et te crudelem nomine dicit».

77. EXPLORARE deliberare; superius namque multa poposcerat Iuno.
Hoc ergo dicit, ‘tuum est deliberare quid velis’. MIHI IVSSA
CAPESSERE FAS EST figura est litotes, quae fit quotienscumque
minus dicimus et plus significamus per contrarium intellegentes,
ut hoc loco non ait ‘licet mihi implere quae praecipis’, sed
‘nefas est non implere quae iusseris’. Item «munera nec sperno»,
id est libenter accipio.

78. TV MIHI QVODCVMQVE HOC REGNI rediit ad physicam rationem. Nam
motus aëris, id est Iunonis, ventos creat, quibus Aeolus
praeest. Dicendo autem ‘quodcumque’ aut verecunde ait, ne
videatur adrogans, aut latenter paene iocatur poeta; quis enim
potest ventos, id est rem inanem, tenere? IOVEMQVE CONCILIAS
hysteroproteron in sensu. Non enim Iuppiter conciliatur Aeolo,
sed Aeolus Iovi, quasi superiori. Conciliantur autem novi,
reconciliantur antiqui.

79. TV DAS EPVLIS ACCVMBERE DIVVM hoc est, ‘tu me deum facis’.
Duplici enim ratione divinos honores meremur, dearum coniugio et
convivio deorum. Vnde et in Bucolicis «nec deus hunc mensa, dea
nec dignata cubili est».

81. HAEC VBI DICTA et a Iunone et ab Aeolo. CAVVM ordo est,
‘conversa cuspide cavum montem in latus inpulit’. Et alibi «in
latus inque feri curvam conpagibus alvum contorsit». Quasi in rem
quae facile cedit ictui.

82. AGMINE vel impetu vel multitudine. ‘Agmen’ enim polysemus
sermo est. Nam impetum significat, ut «illi agmine certo
Laocoonta petunt», multitudinem, ut «vocat agmina saeva sororum».
Etiam incedentem exercitum ‘agmen’ vocamus.

83. PORTA omnis exitus ‘porta’ dicitur quasi qua potest vel
inportari vel exportari aliquid. TVRBINE vi ventorum. Et sciendum
est quod, quando appellativum est, ‘turbinis’ facit, sed si sit
nomen proprium, ‘Turbonis’ facit, ut Horatius «Turbonis in
armis».

85. EVRVSQVE NOTVSQVE cardinales quattuor venti sunt, de quibus
nunc tres ponit; paulo post unum quem omiserat reddit, ut
«stridens aquilone procella». PROCELLIS procella est vis venti
cum pluvia, dicta ‘procella’ ab eo, quod omnia percellat.

87. INSEQVITVR CLAMORQVE VIRVM quia praecesserat ventorum sonus,
quem et ipsum clamorem possumus dicere. STRIDORQVE RVDENTVM
proprie; nam in funibus stridor est.

89. TEVCRORVM EX OCVLIS numquam enim totum caelum nubibus
tegitur, sed illa pars contra quam flaverint venti. Quod autem
dixit diem eripi, ad videntum oculos rettulit, non ad naturam.
NOX INCVBAT ‘nox’ dicta quod oculis noceat. ‘Incubat’ autem ideo
dixit, quod alienum tempus invasit. Nam ‘incubare’ proprie
dicitur ‘per vim rem alienam velle tenere’.

90. POLI axes, id est extremae partes caeli. AETHER aetherem hoc
loco pro aëre posuit; nubes enim, unde et fulmina, aëris sunt,
non aetheris. Et frequenter Vergilius duo ista confundit.

91. INTENTANT minantur. OMNIA autem ad superiora rettulit.

92. EXTEMPLO ilico. Et est augurum sermo. ‘Templum’ enim dicitur
locus manu designatus in aëre, post quem factum ilico captantur
auguria. AENEAE servavit τὸ πρέπον, ut Aeneam ultimum territum
dicat. FRIGORE timore. Et est reciproca translatio; nam et timor
pro frigore et frigus pro timore ponitur, ut in Terentio «uxorem
tuam pavitare aiunt» non ‘timere’, sed ‘laborare frigoribus’;
utrumque enim in unum exitum cadit, sicut et de calore et de
frigore ‘urere’ dicimus, ut est «aut Boreae penetrabile frigus
adurat».

93. INGEMIT non propter mortem ‘ingemit’ - sequitur enim «o
terque quaterque beati» - sed propter mortis genus. Grave enim
est secundum Homerum perire naufragio, quia anima ignea est et
extingui videtur in mari, id est elemento contrario. DVPLICES
duas, secundum morem antiquum. Nam ‘duplices’ ‘duas’ dicebant, ut
hoc loco, et ‘binos’ ‘duos’, et ‘utrosque’ pro ‘utrumque’, ut
Cicero «binos habebam, iubeo promi utrosque», item Sallustius,
cum de duobus loqueretur, «hi utrique ad urbem imperatores
erant».

94. O TERQVE QVATERQVE id est saepius, finitus numerus pro
infinito.

95. QVIS et ‘quis’ et ‘quibus’ significat; secundum artem enim
sic dicimus. Ab eo enim quod est ‘a qui’ in ‘bus’ mittit, ab eo
quod est ‘a quo’ in ‘is’ mittit, sed a tertia declinatione in usu
sunt dativus et ablativus plurales, licet antiqui omnibus usi
sint casibus. Denique Cato in Originibus ait «si ques sunt
populi», et declinavit ‘ques quium’, ut ‘puppes puppium’.
MOENIBVS ALTIS propter Pergama, quae altissima fuerunt, ex quibus
omnia alta aedificia ‘pergama’ vocantur, sicut Aeschylus dicit.

96. OPPETERE ore terram petere, id est mori. Possumus autem sic
uti hoc sermone ut et per se plenus sit et recipiat adiectionem.
Ergo dicimus et ‘oppetit’ et ‘mortem oppetit’, sicut et ‘expirat’
et ‘animam expirat’. FORTISSIME GENTIS atqui in artibus legimus
superlativum gradum non nisi genetivo plurali iungi. Constat
quidem, sed ‘gens’ nomen est enuntiatione singulare, intellectu
plurale. Bene ergo iunxit. In gente enim plures sunt, ut alibi
ipse «ditissimus agri Phoenicum»; non enim unus est ager
Phoenicum. Item Sallustius «Romani generis disertissimus». Sane
quaeritur cur Diomedem fortissimum dixerit, cum post Achillem et
Aiacem ipse sit tertius; unde et Sallustius ait «primum Graecorum
Achillem». Multi dicunt ideo fortissimum, quia iuxta Homerum et
Venerem vulneravit et Martem. Alii ad gentem referunt, quod
Achilles Thessalus fuit, Aiax Graecus, Diomedes Danaus. Multi ad
excusationem Aeneae volunt fortissimum dictum, a quo eum constat
esse percussum.

97. TYDIDE vocativus Graecus est; si enim Latine diceret, ‘o
Tydida’ debuit ponere. Omnia enim patronymica quae in ‘des’
exeunt apud Latinos primae sunt declinationis, ut «saevus ubi
Aeacidae telo iacet Hector».

98. ANIMAM HANC quasi cum dolore ‘animam hanc’, ac si diceret
‘quae ad laborem nata est’. EFFVNDERE secundum eos qui dicunt
sanguinem esse animam, ut ipse alibi «purpuream vomit ille
animam». Nam alio loco aliorum opinionem sequitur qui dicunt
spiritum esse animam, unde est «atque in ventos vita recessit».

99. SAEVVS magnus, ut superius diximus. Et bene elegit cum quibus
perisse debuerit; ipse enim et fortis est et numinum proles.
Recte ergo his iungitur in quibus talia fuerunt.

100. SARPEDON et in ultima possumus accentum ponere et in
paenultima. Nam Homerus et ‘Sarpedonis’ declinavit et
‘Sarpedontis’, unde et varius accentus est; ‘Sarpedonis enim
antepaenultima habet accentum, ‘Sarpedontis’ paenultima. Sed
‘Sarpedontis’ usurpavit; naturalis autem declinatio est ‘Sarpedon
Sarpedonis’, ut ‘Memnon Memnonis’, ‘Sinon Sinonis’. Si autem
genetivum in ‘dontis’ miserit, a circumflexo venit qui est in
ultima syllaba nominativi, ut ‘Demophoon Demophoontis’, ‘Laocoon
Laocoontis’. Sic ergo et ‘Sarpedon, Sarpedontis’. Est autem
Sarpedon Iovis filius et Laodamiae, occisus a Patroclo. SIMOIS
nomen hoc integrum ad nos transiit, unde suo est accentu
proferendum. Nam si esset Latinum, in antepaenultima haberet
accentum, quia secunda a fine brevis est. SVB VNDIS et ‘sub
undis’ legimus, et ‘sub undas’. Sed si ‘sub undas’, ‘correpta’
intellege, si ‘sub undis’, ‘volvit’. Varia ergo distinctio est.

101. FORTIA CORPORA hoc est virorum fortium corpora; nulla enim
est in mortuis fortitudo.

102. TALIA IACTANTI inaniter loquenti, ut alibi «atque inrita
iurgia iactat» et «voces dum iactat inanes». AQVILONE ab
Aquilone.

103. ADVERSA contraria, quia ad Italiam navigantibus Aquilo
contrarius est.

104. FRANGVNTVR REMI vel gubernacula, vel, quod melius est, re
vera remi. Antiqui enim velis remisque navigabant, ut «validis
incumbere remis obliquatque sinus in ventos». AVERTIT pro
‘avertitur’. Et est figura creberrima. Potest namque pro activi
verbi significatione passivum poni, ut est «et pictis bellantur
Amazones armis», pro ‘bellant’. Nec nos debet movere quod
‘bellor’ non facit; natura enim hoc prohibuit. Nam conpone hoc
verbum, et invenitur activum; facit enim ‘debello debellor’. Et
contra pro passivi verbi significatione activum ponitur, ut est
hoc ‘avertit’ pro ‘avertitur’, et «insinuat pavor» pro
‘insinuatur’, et «nox umida caelo praecipitat» pro
‘praecipitatur’. Sed haec verba tantummodo pro se invicem
ponuntur, quae et activa esse possunt et passiva, ut est ‘averto
avertor’, ‘praecipito praecipitor’. Ergo non possumus dicere,
quod quidam artigraphus, declinationes activi verbi et passivi
pro se invicem poni. Nam et neutralis verbi declinatio activa est
et communis deponentisve passiva, et aliud est esse activum
verbum, aliud habere activi verbi declinationem.

105. DAT LATVS inclinatur. CVMVLO altitudine. PRAERVPTVS in altum
levatus.

106. DEHISCENS valde hiscens. ‘De’ enim augentis est, ut in
Terentio «deamo te, Syre».

107. APERIT ostendit, ut Sallustius «caput aperire solitus», id
est nudare, ostendere. HARENIS et ab harenis et cum harenis, id
est vel ab imo movebatur mare vel cum ipsis harenis, ut in
tempestate solet.

108. TRIS Latinum est. Genetivus enim pluralis quotiens in ‘ium’
exit, accusativum pluralem in ‘is’ mittit, ut ‘puppium puppis’;
quotiens in ‘um’ exit, in ‘es’ mittit, ut ‘patrum patres’. SAXA
LATENTIA propter tempestatem. Haec autem saxa inter Africam et
Sardiniam sunt, quae saxa ob hoc Itali aras vocant, quod ibi Afri
et Romani foedus inierunt et fines imperii sui illic esse
voluerunt. Vnde et Dido «litora litoribus contraria, fluctibus
undas inprecor». Quae arae a Sisenna «propitiae» vocantur.

109. SAXA VOCANT ITALI MEDIIS QVAE IN FLVCTIBVS ARAS ordo est
‘quae saxa in mediis fluctibus Itali aras vocant’.

110. DORSVM INMANE eminens, altum, secundum Homerum. MARI SVMMO
vel in summo vel in placido.

111. IN BREVIA ET SYRTES id est in brevia syrtium, quo modo
«molemque et montes». ‘Brevia’ autem ‘vadosa’ dicit, ‘per quae
possumus vadere’. ET SYRTES syrtium «sinus duo sunt pares natura,
impares magnitudine», ut Sallustius dicit.

113. LYCIOS hi Troiae ad auxilium venerant, qui mortuo rege
Pandaro Aeneam secuti sunt, unde et in secundo ait «comitum
adfluxisse novorum». FIDVM fidelem. Vtrumque nomen idem
significat.

114. IPSIVS ANTE OCVLOS ad maiorem dolorem; unde alibi «quaeque
ipse miserrima vidi», item «qui nati coram me cernere letum
fecisti». INGENS PONTVS magna pars ponti. Et est tropus
synecdoche. A VERTICE aut a puppi, quae vertex navis est, aut ab
Aquilone, qui flat a mundi vertice, hoc est a septentrione, ut
ipse alibi «hic vertex nobis semper sublimis».

115. MAGISTER Leucaspis, ut in sexto libro «Leucaspim et Lyciae
ductorem classis Orontem».

116. TER saepius, finitus numerus pro infinito. Crebros enim
fluctus facit Aquilo, ut Sallustius «crebritate fluctuum ut
Aquilone solet». IBIDEM ‘ibidem’ et ‘ubinam’ multi dubitant ubi
esse debeat accentus, quia ‘ibi’ et ‘ubi’ naturaliter breves sunt
sed ratione finalitatis plerumque producuntur in versu,
nescientes hanc esse rationem, quia pronuntiationis causa contra
usum Latinum syllabis ultimis, quibus particulae adiunguntur,
accentus tribuitur, ut ‘musaque’, ‘illene’, ‘huiusce’. Sic ergo
et ‘ibidem’.

118. APPARENT aliud est ‘parere’ et aliud ‘apparere’. ‘Parere’
enim est ‘oboedire’, ut «paret amor dictis», ‘apparere’ autem,
‘videri’, ut «apparet liquido sublimis in aëre Nisus». Et haec
observatio diligenter custodiri debet, licet eam auctores metri
causa plerumque corrumpant. RARI vel propter maris magnitudinem
vel quia una perierat navis. NANTES prima verbi positio est ‘no
nas nat’, unde est «nare per aestatem liquidam». Et prima syllaba
naturaliter longa est, licet ‘natare’ ‘na’ brevis sit in eadem
significatione. IN GVRGITE VASTO tapinosis est, id est rei magnae
humilis expositio. Prudenter tamen Vergilius humilitatem
sermonis epitheto sublevat, ut hoc loco ‘vasto’ addidit. Item cum
de equo loqueretur ait «cavernas ingentes».

119. ARMA VIRVM bene addidit ‘virum’. ‘Arma’ enim dicuntur
cunctarum artium instrumenta, ut «Cerealiaque arma», item
«colligere arma iubet» et alio loco «dicendum et quae sint duris
agrestibus arma». TROIA differentia in hoc sermone est et in
sensu et in syllabis. Nam cum provinciam dicimus et principale
est nomen, brevis est ‘Tro’. Quando autem non est principale et
derivatio est, longa est ‘Tro.’, ut «Troius Aeneas». GAZA
Persicus sermo est et significat divitias; est autem generis
feminini, ut «et gaza laetus agresti». Quo exemplo apparet quoque
superfluo quaeri a multis, quemadmodum potuerit aurum natare,
nescientibus gazas, id est opes, dici omne quod possidemus.

120. IAM VALIDAM zeugma est ab inferioribus ‘vicit hiems’. Quod
fit et a superioribus et a medio, plerumque et ad utrumque
respondet, ut «Troiugena, interpres divum, qui numina Phoebi, qui
tripodas, Clarii laurus, qui sidera sentis et volucrum linguas
et praepetis omina pinnae». Ecce hoc loco ‘sentis’ et ante dicta
et sequentia concludit. ILIONEI antiptosis est; pro genetivo enim
dativum posuit. Nam constat huiusmodi Graeca nomina dativum
singularem in ‘ei’ diphthongum mittere, ut ‘Orphei’; nam illa
solutio est cum ‘Orphei’ separatim dicimus. Nec modo ‘Ilionei’
possumus dicere adstrictum esse genetivum, ut ipse sit qui et
dativus. Quod si forte contingat, non regula mutatur, sed
antiptosis fit, qua plerumque utuntur poetae, ut «urbem quam
statuo vestra est» pro ‘urbs’, item «haeret pede pes» pro ‘pedi’.

121. VECTVS ‘qua vehebatur’ significat. Et pro praesenti
participio, quod non habemus, praeteritum posuit. In Latino enim
sermone a passivo verbo praesens participium non est, neque ab
activo praeteritum. Sed quod uno sermone explicare non possumus
aut circumlocutione ostendimus aut, si hoc nolumus, participium
pro participio ponimus, sed usurpative, ut hoc loco factum est.

122. VICIT HIEMS ‘hiems’ duas res significat, aut tempus aut vim
venti. Ergo pro loco intellegendum est.

123. IMBREM ‘imber’ dicitur umor omnis, ut Lucretius «ex igni
terra atque anima nascuntur et imbri», id est umore. FATISCVNT
abundanter aperiuntur; ‘fatim’ enim ‘abundanter’ dicimus, unde et
‘adfatim’, ‘hiscere’ autem ‘aperiri’.

125. IMIS bene in imo voluit esse Neptunum, ut iam factam
cognosceret tempestatem, non incipientem vetaret.

126. STAGNA ‘stagnum’ dicitur aqua stans, sed nunc ‘profunda
maris’ significat ab eo, quod non nisi nimia tempestate
turbantur. Ergo ‘stagna’ et ‘imis vadis refusa’. Aliud pendet ex
alio, quia inmobilis aqua in imo maris tantummodo est. ET ALTO
PROSPICIENS autem mari erigens caput aut mari providens.

127. PLACIDVM CAPVT quaerunt multi quemadmodum ‘placidum’, si
‘graviter commotus’, quasi non possit fieri ut irascatur ventis,
propitius sit Troianis. Vno autem epitheto more suo habitum
futurae orationis ostendit, ut alibi uno sermone «tum quassans
caput».

129. CAELIQVE RVINA id est tonitribus, quorum sonus similis est
ruinis.

130. NEC LATVERE DOLI FRATREM IVNONIS ET IRAE aut ‘doli Iunonis’,
aut ‘fratrem Iunonis’. Gemina ergo distinctio est.

131. EVRVM AD SE ZEPHYRVMQVE VOCAT per hos omnes intellege. Isti
enim sunt cardinales.

132. GENERIS FIDVCIA VESTRI Astraeus enim, unus de Titanibus qui
contra deos arma sumpserunt, cum Aurora concubuit, unde nati sunt
venti, secundum Hesiodum. Et hoc loco ‘fiduciam’ pro
‘confidentia’ posuit, cum fiducia in bonis rebus sit, confidentia
in malis.

133. IAM CAELVM TERRASQVE aut ordo est ‘ausi estis sine meo
numine tantas moles tollere et caelum terrasque turbare?’, aut
certe illud est, quod tria haec numina, licet divisa imperia
teneant, videntur tamen invicem regni totius habere potestatem,
sicut et ipsa elementa quae retinent physica inter se quadam
ratione iunguntur. Quod et ipsorum numinum sceptra significant.
Iuppiter enim trifido utitur fulmine, Neptunus tridente, Pluto
cerbero. Multi enim quaerunt cur modo Neptunus de alienis
conqueratur elementis.

135. QVOS EGO deficit hoc loco sermo; et congrue, quasi irati et
turbatae mentis, ut alibi «me me adsum», similiter «incipit
effari, mediaque in voce resistit». Terentius «quem quidem ego si
sensero, sed quid opus est verbis?». His enim adfectibus tantum
sermonis defectio congruit. SED MOTOS PRAESTAT prudenter agit;
plus est enim innocentibus succurrere, quam nocentium delicta
punire. ‘Praestat’ melius est, ut «praestat Trinacrii metas
lustrare Pachyni». Et notandus sermo; nam et per se plenus est,
et tam accusativo iungitur quam septimo. Dicimus enim et
‘praestat illum’ et ‘praestat illo’.

136. POST MIHI NON SIMILI POENA COMMISSA LVETIS aut ‘non simili
poena’, id est non ea qua Troianos adfecistis, aut certe ‘mihi
non simili’, id est vehementer irato. LVETIS persolvetis, et hic
sermo a pecunia descendit; antiquorum enim omnes poenae
pecuniariae fuerunt.

137. MATVRATE FVGAM cum maturitate, id est cum tranquillitate
discedite, quo modo dicimus ‘matura iracundiam tuam’, id est
‘mitiga’; perniciosum enim Troianis est si maturent fugam, hoc
est accelerent.

138. SAEVVMQVE vel magnum, ut superius, vel vere saevum in
ventos, quia minatur.

139. SORTE ac si diceret potuisse se etiam caelum tenere, Aeolum
vero beneficio etiam carceris regna meruisse. INMANIA aspera;
‘manum’ enim antiqui ‘bonum’ dicebant, unde et ‘mane’ dicitur -
quid enim melius? - et per antiphrasin ‘manes’, quia non sint
boni.

140. VESTRAS EVRE DOMOS irascentum est uti proprio nomine, ut
Terentius «ego te in pistrinum, Dave, dedam». Aut quasi contra
principem tempestatis irascitur, quem primum constat egressum.
Quod autem dixit ‘saxa inmania, vestras domos’ de Pseudolo Plauti
tractum est, ubi ait «nisi forte carcerem aliquando effregistis
vestram domum». AVLA inrisio est; sequitur enim ‘carcere’. Et
nihil tam contrarium si simpliciter intellegamus.

141. CLAVSO quia dimittere ventos non ipsius est, sed iubentis.
CARCERE REGNET licet carcer sit, tamen regnum est Aeoli; haec
enim pro adfectu possidentis intellegenda sunt, ut alibi, cum de
rure loqueretur, «post aliquot mea regna videns mirabor aristas».

142. DICTO CITIVS non antequam diceret - dixit enim ‘haec ait’ -
sed citius quam dici potest. PLACAT sub poetica licentia physicam
quoque tangit rationem. Mare enim dicitur esse Neptunus, quem
superius dixit ‘graviter commotum’, quia tempestas erat. Nunc ait
‘placat’, quia iam sedari coeperant maria.

143. COLLECTAS aut nunc colligit et fugat aut ante a ventis
collectas fugavit, id est resolvit.

144. CYMOTHOE nomina deorum plerumque de causis sunt ficta ab
elementis, quae numina dici voluere maiores, ut ‘Cymothoe’, id
est cursus fluctuum, apo tou qeein to kuma. TRITON deus marinus,
Neptuni et Salaciae filius, deae marinae ab aqua salsa dictae.
ADNIXVS antiquum est, ut ‘conixus’, quibus hodie non utimur;
dicimus enim ‘adnisus’ et ‘conisus’. Sed et multa alia usus
contra antiquitatem vindicavit. Illi enim ‘parsi’ dicebant, nos
dicimus ‘peperci’. Item nos dicimus ‘suscepi’, illi dicebant
‘succepi’, ut «succepitque ignem foliis».

145. LEVAT leves ac navigabiles facit, ut «nostrumque leves
quaecumque laborem». Et scire debemus prudenter poetam pro causis
vel tendere vel corripere orationem, ut hoc loco,
periclitantibus Troianis, tota celeritate dicit esse subventum.
Contra in quinto libro, ubi nullum periculum est, latius
describit placantem maria Neptunum. Item in secundo libro,
quoniam inminet periculum, uno versu ait «quo res summa loco
Panthu? Quam prendimus arcem?».

147. PERLABITVR VNDAS figura est. Quod enim nos modo dicimus per
praepositionem nomini copulatam sequente verbo, antiqui verso
ordine praepositionem detractam nomini iungebant verbo, ita tamen
ut esset una pars orationis, et faciebant honestam elocutionem.
Nos dicimus ‘per undas labitur’, illi dicebant ‘perlabitur
undas’. Item ‘per forum curro’ et ‘percurro forum’. Notandum
plane quod plerumque suum regit casum, plerumque ad ablativum
transit.

148. AC VELVTI MAGNO IN POPVLO iste tempestati populi motum
comparat, <ut> Tullius populo tempestatem, ut in Miloniana
«equidem ceteras tempestates et procellas in illis dumtaxat
fluctibus contionum». Ideo autem ‘magno’ addidit, quia ubi
frequens est populus, ibi et crebra seditio.

149. ANIMIS IGNOBILE id est stultum, ut contra ‘nobilem’ animum
prudentium dicimus. Ideo etiam paulo post ait ‘arrectis auribus’;
sumpsit enim translationem ab animalibus. VVLGVS et masculini
generis et neutri lectum est: generis neutri hoc loco, alibi
masculini, ut «in vulgum ambiguas». Et hoc est artis, ut
masculino utamur, quia omnia Latina nomina in ‘us’ exeuntia, si
neutra fuerint, tertiae sunt declinationis, ut ‘pecus pecoris’;
si autem secundae fuerint declinationis, masculina sunt. ‘Vulgi’
autem facit, ut ‘docti’, ‘clari’, non ‘vulgeris’. Vsurpatum tamen
est neutrum genus propter unum Graecum nomen, id est ‘pelagus’.
Cum enim ‘pelagi’ faciat, neutri tamen est generis.

150. FVROR ARMA MINISTRAT sic alibi «rimanti telum ira facit».

151. GRAVEM venerabilem, unde et contemptibiles ‘leves’ dicimus.
Et bene servat circa hunc rhetoricam definitionem, cui dat et
iustitiam et peritiam dicendi, ut ‘tum pietate gravem’ et «ille
regit dictis animos». Orator enim est «vir bonus, dicendi
peritus».

155. GENITOR venerabilis, ut «Thybri pater». Ergo hoc nomen et ad
verum patrem pertinet et ad honorem refertur. CAELOQVE INVECTVS
APERTO non per caelum vectus, sed caelo iam sereno vectus per
maria.

156. CVRRV non, ut quidam putant, pro ‘currui’ posuit, nec est
apocope, sed ratio artis antiquae, quia omnis nominativus
pluralis regit genetivum singularem et isosyllabus esse debet, ut
‘hae musae, huius musae’, ‘hi docti, huius docti’. Item a
genetivo singulari dativus regitur singularis, ut isosyllabus
sit, ut ‘huius docti, huic docto’. Inde ergo est «curruque
abscisa duorum suspendit capita» et «libra die», ne, si ‘diei’
fecisset, maior esset nominativo plurali. SECVNDO Troianis
obsequenti. Et tractus est sermo a sequentibus servis, id est
pedisequis secundis; unde et ‘secundam fortunam’ dicimus, quod
secundum nos est, id est prope nos.

157. AENEADAE nunc Troiani, aliquando Romani, ut «Aeneadae in
ferrum pro libertate ruebant». CVRSV aut, secundum quod superius
diximus, ‘proxima cursu’, id est cursui, aut ‘contendunt cursu
petere’, et est septimus casus.

158. VERTVNTVR scilicet a proposito itinere, hoc est ab Italia.

159. EST IN SECESSV topothesia est, id est fictus secundum
poeticam licentiam locus. Ne autem videatur penitus a veritate
discedere, Hispaniensis Carthaginis portum descripsit. Ceterum
hunc locum in Africa nusquam esse constat. Nec incongrue propter
nominis similitudinem posuit; nam topographia est rei verae
descriptio. ‘Secessu’ sinu secreto. LOCVS subaudis ‘quem’, ut
superius «urbs antiqua fuit». Et sciendum est quia, quotiens
praemittimus nomen cuiuslibet generis et interposito pronomine
sequitur nomen alterius generis, medium illud pronomen proprii
nominis genus sequitur, ut Sallustius «est in carcere locus, quod
Tullianum appellatur». Ecce proprio iunxit, non appellativo;
‘Tullianum’ enim proprium est, ‘carcer’ appellativum. Si autem
utraque nomina appellativa fuerint, licenter cui volumus
respondemus.

161. INQVE SINVS SCINDIT SESE VNDA REDVCTOS dividit se unda in
sinus reductos, id est replicabiles.

162. GEMINI pares, similes; interdum et ‘duos’ significat.
MINANTVR eminent, ut «minaeque murorum ingentes». Item «illa
usque minatur».

163. SVB VERTICE hoc est circa radices montis, quae ad rectam
lineam suscipiunt cacumen, id est verticem.

164. TVM SILVIS SCAENA CORVSCIS ‘silvis coruscis’ hoc est
silvarum coruscarum, id est crispantium, ut Iuvenalis «longa
coruscat serraco veniente abies». Et posuit septimum pro
genetivo, ut superius «pulchra prole». ‘Scaena’ inumbratio. Et
dicta scaena ἀπὸ τῆϛ σκιᾶϛ. Apud antiquos enim theatralis scaena
parietem non habuit, sed de frondibus umbracula quaerebant.
Postea tabulata conponere coeperunt in modum parietis.

165. HORRENTI horror plerumque ad odium pertinet, plerumque ad
venerationem, ut hoc loco. Sic Lucanus «arboribus suus horror
inest». ATRVM NEMVS tropus est; per ‘atrum’ ‘nigrum’ ostendit,
per ‘nigrum’ ‘umbrosum’, per ‘umbrosum’ ‘densum’, id est
‘frondibus plenum’.

167. VIVO naturali, ut «vivo praetervehor ostia saxo».

168. NYMPHARVM DOMVS aut verum dicit, et est historia, aut ad
laudem pertinet loci; talis, inquit, locus est ut domus credatur
esse nympharum. HIC pro ‘illic’ more suo.

169. ANCHORA MORSV hoc nomen cum in Graeco, unde originem ducit,
aspirationem non habeat, in Latino aspiratur. Quod est
contrarium; nam magis Graecorum est aspiratio. Sed hoc in paucis
nominibus invenitur. ‘Morsum’ autem de anchoris bene dixit, cum
alio loco inveniamus «tum dente tenaci anchora fundabat naves».

171. TELLVRIS AMORE cuiuscumque post pericula. Vnde et superius
dixit ‘quae proxima litora cursu contendunt’, et paulo post
infert «optata potiuntur Troes harena». ‘Tellurem’ autem pro
‘terra’ posuit, cum Tellurem deam dicamus, terram elementum; ut
plerumque ponimus Vulcanum pro igni, Cererem pro frumento,
Liberum pro vino.

172. HARENA quaeritur habeat necne nomen hoc adpirationem. Et
Varro sic definit: «si ab ariditate dicitur non habet, si ab
haerendo, ut in fabricis videmus, habet». Melior tamen est
superior etymologia.

173. SALE TABENTIS madefactos aspargine.

174. SILICI SCINTILLAM EXCVDIT bene adiecit speciem, quia in
lapidibus certis invenitur ignis. ‘Excudit’ autem est ‘feriendo
elicit’, quia ‘cudere’ est ‘ferire’; unde et ‘incus’ dicitur,
quod illic aliquid cudamus, id est feriamus. ACHATES adlusit ad
nomen; nam achates lapidis species est. Bene ergo ipsum dicit
ignem excusisse. Vnde etiam Achaten eius comitem dixit; lectum
est enim in Naturali Historia Plinii quod, si quis hunc lapidem
in anulo habuerit, gratiosior est.

175. SVCCEPIT pro ‘suscepit’, ut diximus supra.

176. RAPVITQVE IN FOMITE FLAMMAM paene soloecophanes est; nam cum
mutationem verbum significet, ablativo usus est. Sed hoc solvit
aut antiqua circa communes praepositiones licentia, ut est
«conditus in nubem», contra «et nota conduntur in alvo», item
«saeva sedens super arma» et «geminae super arbore sidunt».
Cicero «quod ille in capite ab hostium duce acceperat», item «et
si fortes fueritis in eo, quem nemo sit ausus defendere». Aut
‘rapuit’ raptim fecit flammam in fomite, id est celeriter.

177. CORRVPTAM VNDIS aqua emollitam. CEREALIAQVE ARMA fugiens
vilia ad generalitatem transiit propter carminis dignitatem et
rem vilem auxit honestate sermonis, ut alibi, ne lucernam
diceret, ait «testa cum ardente viderent scintillare oleum». Et
sciendum est iudice euphonia dici ‘Cerealia’ vel ‘Cerialia’,
‘Typhoea’ vel ‘Typhoia’, ‘Caesareanus’ vel ‘Caesarianus’. In his
ergo licentia derivationis est.

178. FESSI RERVM hoc est penuria fatigati. Et fessus generale
est; dicimus enim fessus animo, ut «ter fessus valle resedit», et
‘fessus corpore’, quod magis est proprium, et ‘fessus rerum a
fortuna venientium’, ut hoc loco. Epitheta enim numquam vacant,
sed aut ad augmentum aut ad diminutionem aut ad discretionem poni
solent. frvges generaliter fruges omnes dicuntur, et errant qui
discernunt frumenta a frugibus. Nam Cicero ait «olei et frugum
minutarum», cum de leguminibus diceret, ut ostenderet etiam
frumenta ‘fruges’ vocari. Frugum autem nomen tractum est a
frumine, id est gutturis parte. RECEPTAS liberatas ut «medioque
ex hoste recepit», id est liberavi.

179. ET TORRERE PARANT FLAMMIS ET FRANGERE SAXO multi
hysteroproteron putant, non respicientes superiora, quia dixit
undis Cererem esse corruptam, quam necesse fuerat ante siccari.
Qui tamen etiam contra hoc illo se tuentur exemplo «nunc torrete
igni fruges, nunc frangite saxo» et volunt etiam hic
hysteroproteron esse. Quod falsum est; nam et hodie siccari ante
fruges et sic frangi videmus. Et quia apud maiores nostros
molarum usus non erat, frumenta torrebant et ea in pilas missa
pinsebant; et hoc erat genus molendi. Vnde et ‘pinsores’ dicti
sunt qui nunc ‘pistores’ vocantur. ‘Pinsere’ autem dici Persius
probat, ut «a tergo quem nulla ciconia pinsit».

180. AENEAS merita personarum vilibus officiis interesse non
debent - quod bene servat ubique Vergilius, ut hoc loco; item in
sexto, cum diversis officiis Troianos diceret occupatos, ait «at
pius Aeneas arces quibus altus Apollo» - nisi cum causa pietatis
intervenit, ut ad sepeliendum socium de Aenea dixit «paribusque
accingitur armis». SCOPVLVM id est speculam. Et quando
speculationem significamus, generis est feminini, ut «specula
Misenus ab alta»; ‘speculum’ autem, in quo nos intuemur, generis
est neutri, ut Iuvenalis «speculum civilis sarcina belli».

181. LATE PETIT in quantum potest. PELAGO in pelagus, ut
«inferretque deos Latio». ANTHEA SI QVEM aut ordo est ‘ascendit
scopulum requisiturus Anthea Capyn Caicum, si quem videat’, et
usus est hoc genere elocutionis, quo et Terentius, qui dixit
«quod plerique omnes» - atqui nihil tam contrarium; ‘omnes’ enim
generale est, ‘plerique’ speciale. Ordo ergo est ‘quod omnes
faciunt adulescentuli, ut animum ad aliquod studium adiungant,
plerique equos alere, plerique canes’ - aut certe ‘quem’ vacat,
ut superius diximus istas frequenter vacare particulas, ut ipse
Vergilius «Rhebe diu, res si qua diu mortalibus ulla est». Nemo
enim dicit ‘si qua ulla’, sed ‘si ulla’; vacat ergo ‘qua’. Item
in Lucilio «et quem Pamphilum quaeris» ‘quem’ vacat; nam de uno
loquebatur.

182. BIREMES naves habentes remorum ordinem geminum, ut alibi
«triplici pubes quam Dardana versu impellunt».

183. IN PVPPIBVS ARMA CAICI quia navigantum militum est puppibus
arma religare, ut alibi «pacem orare manu, praefigere puppibus
arma».

184. CERVOS cervi dicti sunt ἀπὸ τῶν κεράτων, id est a cornibus.
Sciendum autem est etiam Latina nomina Graecam plerumque
etymologiam recipere. Sed cervi non sunt in provincia
proconsulari, ad quam venit Aeneas. Aut fictum ergo est secundum
poeticum morem, aut ob hoc dictum, quia heroicis temporibus
ubique omnia nascebantur ut ipse «omnis feret omnia tellus».

185. ERRANTES pascentes, ut alibi «mille meae Siculis errant in
montibus agnae»; re vera enim dum pascuntur vagantur. Et in
septimo de cervo «errabat silvis». TOTA inter ‘totum’ et ‘omne’
hoc interest, quod ‘totum’ dicimus unius corporis plenitudinem,
‘omne’ de universis dicimus, ut puta ‘totum auditorium habet
scolasticos’, hoc est plenum est auditorium scolasticis, ‘omne
auditorium habet scolasticos’, id est omnia auditoria. Vsurpant
tamen poetae et ista confundunt, ut hoc loco ‘tota’ pro ‘omnibus’
posuit, et contra pro ‘tota’ ‘omnem’ posuit, ut est «omnemque
reverti per Troiam». Statius «et totos in poenam ordire nepotes»,
id est omnes. Plerique derivationem dicunt ab eo quod est ‘tot’
‘totus’, ut ab eo quod est ‘quot’ ‘quotus’. Sed illud notandum,
quia in derivatione mutat plerumque naturam; nam, cum ‘tot’
naturaliter brevis sit, ‘totus’ producitur, ‘quotus’ vero
secundum originem suam brevis remanet.

186. AGMEN ‘agmen’ proprie dicitur ordinata multitudo, ut est
ambulantis exercitus; neque enim in uno loco stans ‘agmen’
vocatur, aut, si inventum fuerit, usurpatum est. Vnde bene
adiecit ‘longum’, ut incedentum ostenderet significationem.

187. CONSTITIT ‘con’ secundum naturam brevis est semper, excepto
cum s littera vel f sequitur; tunc enim tantum producitur, sicut
‘in’ syllaba, ut ‘insula’, ‘infula’.

188. CORRIPVIT aut de pharetra ‘corripuit’, ut est «corripit hic
subita trepidus formidine ferrum», aut ab Achate, ut eum secutum
esse per silentium intellegamus, ut illo loco «ni iam praemissus
Achates adforet», item «nunc repeto, Anchises fatorum arcana
reliquit». GEREBAT aut tunc, aut quae gerere consueverat.

190. CORNIBVS ARBOREIS aut subaudi ‘cum’, ut illo loco «atque
Ixionii vento rota constitit orbis», id est cum vento; aut certe
secundum supra dictam figuram ‘cornibus arboreis’ pro ‘cornuum
arboreorum’. Melius tamen est ut ‘cum’ subaudias. TVM VVLGVS bene
‘vulgus’, ductoribus interemptis.

191. MISCET perturbat, circumagit, insequitur. FRONDEA pro
‘frondosa’ posuit. Plerumque enim dum varietati declinationis
student poetae mutant proprietatem. Nam ‘frondeum’ est totum de
frondibus, ut torus, ‘frondosus’ vero est lucus; licet enim
abundet frondibus, non tamen est de frondibus totus; ut
‘saxosus’, ‘saxeus’.

192. QVAM SEPTEM bene definit numerum; necessitatis enim est haec
venatio, non voluptatis, in qua plura requiruntur. VICTOR hoc
loco ‘propositi effector’, ut est «rotis insistere victor».

193. FVNDAT HVMI per humum. Et est adverbialiter positum, ut
«humi nitens», id est ‘per humum’. CVM NAVIBVS cacenphaton in
sermone, quod fit si ‘cum’ particulam n littera sequatur.

194. HINC pro ‘inde’; abutitur enim adverbiis more suo. PARTITVR
Sallustius ait «provincias inter se partiverant»; nam et ‘partio’
et ‘partior’ dicimus. Et est verbum de his quae, cum utramque
recipiant declinationem pro nostra voluntate, activae tamen sunt
significationis, ut ‘punio’ ‘punior’, ‘fabrico’ ‘fabricor’,
‘lavo’ ‘lavor’. Quamquam temptaverit Probus facere differentiam
inter activam passivamque significationem, ut dicamus ‘tondeo
alterum’, ‘tondeor ab altero’; sed hoc in aliis verbis dicere non
possumus, ut ‘fabrico’ ‘fabricor’, ‘pasco’ ‘pascor’; nam legimus
«florem depasta salicti» et «pascuntur vero dumos». Sunt autem
alia verba quae activae significationis declinationisque sunt, ut
‘caedo’; sunt quae passivae, ut ‘caedor’. Invenimus tamen,
activam declinationem significationem habere passivam, ut
‘vapulo’, et contra declinationem passivam activam habere
significationem, ut ‘loquor’. Haec ergo caute ab illis segreganda
sunt verbis.

195. VINA BONVS QVAE DEINDE CADIS ONERARAT ACESTES ordo est
‘deinde vina partitur quae Acestes dedit’.

196. TRINACRIO Graecum est propter tria ἄκρα, id est promunturia,
Lilybaeum, Pachynum, Pelorum. Latine autem ‘Triquetra’ dicitur.
HEROS vir fortis, semideus, plus ab homine habens, ut ait
Hesiodus.

198. O SOCII ordo est ‘o socii, revocate animos’. Bene autem
socios dixit, ut se eis exaequaret. IGNARI pro ‘inmemores’. Et
est acyrologia; ‘ignarus’ enim est qui ignorat, ‘inmemor’ qui
oblitus est. ANTE MALORVM ὑφέν est, ut alibi «caeli subter
labentia signa».

199. O PASSI GRAVIORA arte magna utitur. Vult enim eos meminisse
graviorum, ut praesentia facilius tolerent. Et bene graviora
dicit esse transacta, ut ostendat futura esse leviora. HIS QVOQVE
scilicet sicut et gravioribus.

200. SCYLLAEAM RABIEM exempla pro negotiorum qualitate sumere
debemus, ut hoc loco in marinis periculis ponit peractae
tempestatis exempla. PENITVSQVE SONANTES id est valde. Et aut
‘valde sonantes accessistis’, aut ‘valde accessistis’, id est
iuxta. Et bene ait ‘accessistis’; non enim passi sunt haec
pericula, sed his fuere vicini.

201. CYCLOPEA SAXA aut quae Cyclops in Vlixen iecit, aut certe
Siciliam dicit, in qua Cyclopes habitaverunt, ut ipse «centum
alii curva haec habitant ad litora vulgo». Possumus tamen et
Aetnam accipere; nam et ipse in tertio ait «nocte illa tecti
silvis inmania monstra perferimus».

202. MAESTVMQVE TIMOREM quod maestos et sollicitos faciat, ut
«mors pallida» et «tristis senectus».

203. MITTITE omittite. Et est tropus aphaeresis, quomodo
‘temnere’ pro ‘contemnere’. FORSAN ‘forsan’ ‘fortassis’
‘forsitan’ ‘forte’ ‘fors’ unum significant, sed varie pro metri
ratione ponuntur. OLIM modo temporis futuri est. MEMINISSE
‘memini’ et genetivum regit et accusativum; dicimus enim et
‘memini malorum’ et ‘memini mala’. Et iusta ratione; nam memoriae
oblivio contraria est, et ‘obliviscor’ similiter et genetivum
regit et accusativum, ut «obliviscere caedis atque incendiorum»
et «obliviscor iniurias tuas, Clodia». [Sic Tullius Cicero].
IVVABIT futuri temporis est. Huius autem verbi praeteritum
perfectum anomalum est. Nam cum primae coniugationis verba
tempore perfecto aut in ‘avi’ exeant, ut ‘amavi’, aut in ‘ui’
solutam, ut ‘tonui’, hoc verbum neque ‘iuvavi’ facit neque
‘iuvui’, sed ‘iuvi’, ut Lucanus «iuvit sumpta ducem, iuvit
dimissa potestas».

204. PER VARIOS CASVS argumentum a conpensatione.

205. SEDES QVIETAS non vacat quod adiecit ‘quietas’. Habuit enim
sedes et in Thracia et in Creta, sed non quietas.

206. ILLIC FAS REGNA RESVRGERE TROIAE figura etiam ante dicta,
qua per contrarium aliquid intellegimus. Dicendo enim ‘illic fas’
ostendit alibi nefas, ut occurreret cogitationi sociorum, ne
fatigati tot malis quascumque requirerent sedes; quod etiam in
quinto factum est navibus incensis.

207. DVRATE duri estote ad sustinendos labores. Sic Horatius «vix
durare possunt imperiosius aequor». VOSMET ‘ΜΕΤ’ πάρελκον est.
Sciendum autem est, has particulas ‘met’, ‘piam’, ‘te’, ut
‘egomet’, ‘quispiam’, ‘tute’, et similia ornatus causa poni. Sunt
autem adverbia. Quicquid enim ab illis septem recesserit
partibus adverbium sit necesse est. Item quemadmodum probamus
adverbia esse, quia dicimus ‘docte facio’, ‘docte feci’, ‘docte
fecisti’, et mutato verbo remanet adverbium. Ergo, si sic et in
istis particulis invenimus, ut ‘egomet’, ‘vosmet’, ut mutatis
casibus vel personis eadem permaneant, adverbia sine dubio sunt;
nulla enim hoc alia pars orationis admittit. Notandum sane quod
hae particulae plerumque suam naturam habent, non syllabarum. Nam
cum ‘te’ et ‘met’ longae sint, ‘tutemet’ dactylus invenitur, nec
possumus harum partium naturam discutere, quia sub regulis non
sunt.

208. VOCE REFERT pleonasmos est, qui fit quotiens adduntur
superflua, ut alibi «vocemque his auribus hausi», Terentius «his
oculis egomet vidi». CVRIS cura dicta ab eo quod cor urat.
Denique paulo post ait «premit altum corde dolorem». AEGER
‘aeger’ est et ‘tristis’ et ‘male valens’, ‘aegrotus’ autem sive
‘aegrotans’, tantummodo ‘male valens’.

209. SPEM laetitiam. Et est crebra apud Vergilium figura, quae
fit quotiens significatur ab eo quod praecedit id quod sequitur;
nam spem laetitia sequitur. Spes vero in vultu non videtur, sed
laetitia. Haec autem figura et versa vice fit, ut intellegamus ab
eo quod sequitur id quod praecedit, ut «meritaeque exspectent
praemia palmae». ‘Palmam’ pro ‘virtute’ posuit, quae praemium
meretur et palmam.

210. PRAEDAE ad praedam, ut «inferretque deos Latio». ACCINGVNT
studiose parant, ut alibi «accingunt operi». ‘Accinctos’ enim
industrios dicimus, ut Horatius «altius ac nos praecinctis»,
sicut econtra neglegentes ‘discinctos’ vocamus, ut «discinctos
Mulciber Afros». DAPIBVSQVE FVTVRIS ambitiose dixit, quod sunt
cervi dapes futurae.

211. TERGORA ‘tergus tergoris’, unde et ‘tergora’, ‘corium’
significat; ‘tergum’ vero ‘tergi’, ut ‘templum templi’, ‘dorsum’
significat, ut Sallustius «scilicet quia tergis abstinetur».
VISCERA NVDANT ‘viscera’ non tantum intestina dicimus, sed
quicquid sub corio est, ut in Albano <monte> Latinis visceratio
dabatur, id est caro. Est autem nominativus ‘hoc viscus huius
visceris’, ut Lucretius «viscus gigni sanguenque creari».
‘Sanguen’ autem ideo dixit, quia ‘sanguinis’ facit, ut ‘carmen
carminis’; si enim ‘sanguis’ diceret, par esset genetivus, ut
‘anguis’, ‘pinguis’.

212. VERIBVS ecce nomen de his quae in numero singulari
indeclinabilia sunt, ut ‘veru’ ‘cornu’ ‘genu’. TREMENTIA
palpitantia adhuc.

213. AËNA LOCANT quibus utebantur non ad elixandas carnes, sed ad
se lavandos. Heroicis enim temporibus carne non vescebantur
elixa. Huic autem nomini maiores aspirationem dabant; nam ‘ahena’
dicebant.

214. TVNC id est postquam se laverunt. VICTV cibo, unde et
‘convictores’ dicimus, ut Horatius «nunc quia sim tibi Maecenas
convictor»; nam ‘convivae’ a convivio dicuntur. FVSI polysemus
sermo est. Significat enim et ‘discumbentes’, ut hoc loco, et
‘fugatos’ et ‘occisos’.

215. IMPLENTVR ‘impleor’ duos casus regit; dicimus enim et
‘impleor illius rei’, ut Cicero «squaloris plenus ac pulveris»,
et Terentius «plenus rimarum sum» et ‘impleor illa re’, ut hoc
loco ut alibi «plenamque sagittis threiciis» et Iuvenalis
«lectica Mathonis plena ipso». FERINAE ‘feras’ dicimus aut quod
omni corpore feruntur aut quod naturali utuntur libertate et pro
desiderio suo feruntur.

216. POSTQVAM EXEMPTA FAMES caute in maestitia cibis famem
exemptam dicit, id est fugatam, non affluentiam quaesitam.
MENSAEQVE REMOTAE quia apud maiores ipsas apponebant mensas pro
discis; unde est «et mensae grata secundae». Duas enim habebant
mensas: unam carnis, alteram pomorum.

217. AMISSOS non re vera, sed ut illo tempore putabant.

219. EXAVDIRE VOCATOS aut subaudimus ‘deos’, et quasi conquestio
est, quod non flectantur precibus, aut certe hoc dicit, non solum
perisse eos, sed nec sepulturam habere ad quam vocentur. Novimus
enim quod mortuorum umbrae ad sepulcra vocabantur, ut est
«manesque vocabat Hectoreum ad tumulum». Et est figura, ab eo
quod praecedit id quod sequitur, quia post facta sepulcra manes
vocantur.

220. PRAECIPVE praeter omnes, quasi pius. ORONTI pro ‘Orontis’,
ut «inmitis Achilli».

221. SECVM propter socios, ut supra «spem vultu simulat».

223. FINIS vel fabularum vel diei; sequitur namque paulo post
«Aeneas per noctem plurima volvens». Et sciendum est Vergilium
non semper dicere ortum vel occasum diei, sed aut intellectui
relinquere, ut hoc loco, aut negotiis tempora significare. Est
autem poetica callopistia non omnia exprimere; unde ait Horatius
in Arte Poetica «nec verbum verbo curabis reddere fidus
interpres», quamvis plerique de translatione Graecitatis hoc
adserant dictum. Homerus sane ista contemnens tempora universa
describit. CVM IVPPITER AETHERE SVMMO DESPICIENS oeconomiam istam
secundum mathesin videtur ordinasse Vergilius; nam Iove in
altitudine sua posito cum Venere significatur quod per mulierem
aliqua felicitas possit evenire. Ergo, quoniam Aeneas in partem
regni admittetur a Didone per occasionem coniugii, idcirco haec
poeta praemisit. Sane illud animadvertendum, quod peritissime
dixit tristiorem Venerem fuisse cum Iove, ex quo significat
exitum uxoris infelicem futurum; nam se utique Dido interemit.
Quod autem Mercurium facit a Iove defluentem ad occasum
descendere, id est ad ima terrarum, ostendit amicitias quidem
fore, sed minime diuturno tempore permanere. Illud etiam
mathematici dicunt, Venere in Virgine posita misericordem feminam
nasci; atque ideo Vergilius fingit in habitu virginis venatricis
Venerem occurrisse filio, quod et misericordem postea reginam
probavit Aeneas et in venatione cum ea permixtus est. AETHERE
SVMMO qui summus est; et proprium aetheri epitheton dedit, quia
omnibus superior est.

224. DESPICIENS deorsum aspiciens, sicut ‘suspiciens’ ‘sursum
aspiciens’. notandum sane quia, si ‘dispiciens’ dixerimus,
‘diligenter inquirens’ significamus, sicut ‘deduco’ et ‘diduco’;
nam ‘deduco’ est ‘prosequor’, ‘diduco’ vero ‘divido’. VELIVOLVM
duas res significat, et quod velis volatur, ut hoc loco, et quod
velis volat, ut Ennius «naves velivolas», qui et proprie dixit.
Et est ista reciproca translatio navium et avium. Legimus enim
«et velorum pandimus alas» et contra de apibus «nare per aestatem
liquidam», cum natatus navium sit, alae vero avium. Et sciendum
est esse reciprocas translationes, esse et partis unius. IACENTES
aut in longum expositas, aut proprium epitheton est terrarum;
nam, cum cetera elementa mobilia sint, sola terra stabilis est,
unde et bruta dicitur.

225. LATOS POPVLOS cum ‘populos’ numero plurali dicimus, urbes
significamus; cum vero ‘populum’, unius multitudinem civitatis
intellegimus. SIC quid est ‘sic’? Vt ista conspiceret.

226. ET LIBYAE DEFIXIT LVMINA REGNIS prooeconomia, id est
dispositio carminis. Vituperabile enim fuerat si ex abrupto
transitum faceret, quod in nono fecit «atque ea diversa penitus
dum parte geruntur»; quae res tamen excusatur uno sermone «atque
ea», id est eodem tempore, quod solum est interpositum. Nunc vero
bene transiit, quia inducit Iovem et de rebus humanis cogitantem
et Africam respicientem, ad quam venere Troiani. Vnde honestus
color est ut Venus adeat Iovem, timens ne Romana fata Carthagini
concedat; felix enim eventus sequitur loca quae respexerit
Iuppiter, unde in secundo «aspice nos hoc tantum», et alibi
«atque oculos Rutulorum reicit arvis», ubi erat futura victoria.

227. TALES de rebus humanis. IACTANTEM PECTORE CVRAS nunc
secundum Stoicos loquitur, qui deos dicunt humana curare,
interdum secundum Epicureos, poetica utens licentia.

228. TRISTIOR conparativum posuit pro positivo. Quando enim
tristis est Venus, ut nunc ‘tristior’ diceretur? OCVLOS SVFFVSA
NITENTES nitidos oculos lacrimis perfusos habens. Et est figura,
quae fit quotiens participio praeteriti temporis a passivo
iungimus casum accusativum, ut ‘deiectus animum’, ‘maesta
vultum’. Dicendo autem ‘nitentes’ expressit nimiam etiam in
lacrimis pulchritudinem, sicut de Euryalo «lacrimaeque decorae».

230. AETERNIS REGIS IMPERIIS ET FVLMINE TERRES volunt quidam
superfluo ‘regis’ ad deos referri, ‘terres’ ad homines,
nescientes quia maioris potestatis est idem posse circa deos quod
circa homines. ‘Et fulmine terres’ non sine causa adiecit
‘terres’. Est enim fulmen quod terreat; est quod adflet, ut
«fulminis adflavit ventis»; est quod puniat, ut «vel pater
omnipotens adigat me fulmine ad umbras»: peremptorii autem
fulminis late patet significatio; est quod praesagiat, ut «de
caelo tactas memini praedicere quercus».

231. MEVS subaudis ‘filius’, ut ‘Aiacis Oili’, ut ante diximus.
IN TE modo ‘contra te’; alibi ‘pro’ significat, ut «quietum
accipit in Teucros animum mentemque benignam», id est pro
Teucris.

232. QVID TROES POTVERE? argumentum ab inpossibili, ut alibi «non
ea vis animo». Et est validius quam a voluntate; plus enim est
non posse, quam nolle. ‘Troes’ erit nominativus ‘Tros’. Et haec
breviter scienda regula est, quia omnia nomina monosyllaba Graeca
quae in Latinum sermonem transeunt tertiae sunt tantum
declinationis, et tam Latine quam Graece declinari possunt, ut
‘Tros Trois et Troos’, ‘Pan Panis et Panos’, ut «Arcadici dictum
Panos de more Lycaei».

233. OB ITALIAM ne ad Italiam perveniant, toto orbe pelluntur.
Atqui in Africa sunt. Sed, si diligenter requiras, etiam inde
pelluntur; ait namque «hospitio prohibemur harenae».

234. CERTE HINC ROMANOS atqui nusquam hoc legimus sed per
silentium intellegimus, ut superius de Iunone audierat.
VOLVENTIBVS volubilibus. Et est participium pro nomine. ‘Volvens’
enim est qui volvit, ‘volubilis’ qui volvitur. Anni autem
volvuntur, non volvunt, ut est «atque in se sua per vestigia
volvitur annus».

235. FORE futuros esse. Et est de verbis defectivis. REVOCATO
dicendo ‘revocato’ ostendit Italiam, unde Dardanus fuerat. A
SANGVINE TEVCRI Teucrum pro Dardano posuit - Dardanus enim de
Italia profectus est, Teucer de Creta - quia solent poetae nomina
de vicinis provinciis vel personis usurpare, ut «domitus
Pollucis habenis Cyllarus», cum Castor equorum domitor fuerit;
item «et manibus Procne pectus signata cruentum» pro ‘Philomela’;
item Didonem Sidoniam dicit, cum sit Tyria, a loci vicinitate;
item «quid loquar aut Scyllam Nisi?» cum Phorci fuerit. Et
sciendum est inter fabulam et argumentum, hoc est historiam, hoc
interesse, quod fabula est dicta res contra naturam, sive facta
sive non facta, ut de Pasiphae, historia est quicquid secundum
naturam dicitur, sive factum sive non factum, ut de Phaedra.

236. OMNI DICIONE melius ‘omni’ quam ‘omnis’, ut sigificet ‘omni
potestate’, id est pace, legibus, bello.

237. POLLICITVS pollicemur sponte, rogati promittimus. QVAE TE
GENITOR SENTENTIA VERTIT? verecunde agit Venus; nec enim
conveniebat ut aperte contra uxorem ageret apud maritum. Vnde et
similiter respondet Iuppiter «neque me sententia vertit».

238. HOC hac re.

239. REPENDENS compensans. Et est translatio a pecunia.

240. NVNC EADEM similis qualis ab initio fuit, ut ostendat nec
longitudinem temporis prodesse Troianis.

241. FINEM ac si diceret ‘non regnum requirimus, sed finem
laborum’.

242. ANTENOR POTVIT non sine causa Antenoris posuit exemplum, cum
multi evaserint Troianorum periculum, ut Capys qui Campaniam
tenuit, ut Helenus qui Macedoniam, ut alii qui Sardiniam secundum
Sallustium, sed propter hoc, ne forte illud occurreret, iure
hunc vexari tamquam proditorem patriae. Elegit ergo similem
personam; hi enim duo Troiam prodidisse dicuntur secundum Livium,
quod et Vergilius per transitum tangit, ut «se quoque
principibus permixtum agnovit Achivis», et excusat Horatius
dicens «ardentem sine fraude Troiam», hoc est sine proditione.
Quae quidem excusatio non vacat; nemo enim excusat nisi rem
plenam suspicionis. Sisenna tamen dicit solum Antenorem
prodidisse. Quem si velimus sequi, augemus exemplum; si regnat
proditor, cur pius vagatur? Ob hoc autem creditur Graecis Antenor
patriam prodidisse, quia et legatos qui propter Helenam venerant
suscepit hospitio, et Vlixen in mendici habitu agnitum non
prodidit.

243. ILLYRICOS PENETRARE SINVS Antenor non Illyricum, non
Liburniam, sed Venetiam tenuit. Ideo autem Vergilius dicit
‘Illyricos sinus’, quod inde venit quidam Henetus rex, qui
Venetiam tenuit, a cuius nomine Henetiam dictam posteri Venetiam
nominaverunt. TVTVS ideo ‘tutus’, quia Raeti Vindelici ipsi sunt
Liburni, saevissimi admodum populi, contra quos missus est
Drusus. Hi autem ab Amazonibus originem ducunt, ut etiam Horatius
dicit «quibus mos unde deductus per omne tempus Amazonia securi
dextras obarmet, quaerere distuli». Hoc ergo nunc ad augmentum
pertinet, quod tutus est etiam inter saevos populos.

244. FONTEM TIMAVI amant poetae rem unius sermonis
circumlocutionibus dicere, ut pro Troia dicant ‘urbem Troianam’,
pro Buthrotio ‘arcem Buthroti’; sic et modo pro Timavo ait
‘fontem Timavi’, et paulo post ‘urbem Patavi’, id est Patavium.

245. VNDE PER ORA NOVEM multi septem esse dicunt; quod, si
incerta fides est, finitus est numerus pro infinito. CVM MVRMVRE
MONTIS tanta vi exit in mare ut etiam resonet vicinus mons. Et
sic dictum est, sicut superius «illi indignantes magno cum
murmure montis circum claustra fremunt».

246. MARE amat poeta rem historiae carmini suo coniungere; Varro
enim dicit hunc fluvium ab incolis mare nominari. ‘Proruptum’ id
est effusum fluens. Et melius ‘proruptum’ quam ‘praeruptum’
legere. Bene autem definit; quid est largus fons? Solutum mare.
PELAGO aquarum abundantia. PREMIT populatur, vastat.

247. HIC TAMEN hoc est etiam in loco difficili. VRBEM PATAVI hoc
est Patavium. Patavium autem dictum vel a Padi vicinitate, quasi
Padavium, vel apo tou petasqai, quod captato augurio dicitur
condita, vel quod avem telo petisse dicitur et eo loco condidisse
civitatem. SEDESQVE LOCAVIT ex votis suis facit invidiam, dicens
id concessum Antenori quod ipsa desiderat.

248. ET GENTI NOMEN DEDIT hoc est quod ne victori quidem
concedetur Aeneae; quod scimus a Iunone esse perfectum, contra
quam oblique loquitur propter considerationem mariti. Hi autem
primis temporibus ab Antenore dicti sunt ‘Antenoridae’. ARMAQVE
FIXIT TROIA hoc est ‘securus est’, quia solent missi militia sive
gladiatura quibuslibet templis arma suspendere, ut Horatius
«Veianius armis Herculis ad postem fixis» et «Danais de poste
refixum».

249. CONPOSTVS syncope est; detraxit enim de medio syllabam, ut
«et pocula porgite dextris».

250. NOS TVA PROGENIES sic loquitur quasi una sit de Troianis;
nam aliter sensus non procedit. Quod autem dixit ‘tua progenies’,
epexegesis est, ut «ast ego quae divum incedo regina». ANNVIS
quia nutu semper promittit aliquid Iuppiter.

251. INFANDVM pro ‘infande’, ut in VI «miserum septena
quotannis», item «torvumque repente clamat», pro ‘torve’. Et est
figura quae fit quotiens nomen pro adverbio ponitur; magis autem
poetica est, in prosa aut rara aut numquam. Tamen hoc loco
‘infandum’ potest esse etiam interiectio dolentis. VNIVS hic
produxit paenultimam.

252. PRODIMVR multa quidem hic sermo significat, sed modo ‘porro
damur’, scilicet ‘ab Italia’. Et sciendum est omnium auctorum
esse consuetudinem ut res dubie positas in sequentibus explanare
et plenius dicere, ut hoc loco; nam quid est ‘prodimur’, ostendit
dicens ‘atque Italis longe disiungimur oris’.

253. HIC id est talis, ut «hunc ego te Euryale, aspicio», id est
talem. HONOS cum secundum artem dicamus ‘honor’ ‘arbor’ ‘lepor’,
plerumque poetae r in s mutant causa metri; ‘os’ enim longa est,
‘or’ brevis. Hoc quidem habet ratio; sed ecce in hoc loco etiam
sine metri necessitate ‘honos’ dixit. Item Sallustius paene
ubique ‘labos’ posuit, quem nulla necessitas coegit. Melius tamen
est servire regulae. SIC NOS IN SCEPTRA REPONIS ‘sic’, hoc est
‘per naufragia’, ‘in sceptra’ aut ‘ad imperia reservas’; aut
certe antiqua est licentia communium praepositionum.

254. OLLI modo ‘tunc’ propter sequentia. Pronomen enim non debet
poni cum nomine, sed pro ipso nomine, et nullus dicit ‘illi
natae’. Alias tamen ‘olli’ ‘illi’ significat, ut «olli dura quies
oculos et ferreus urget somnus». SVBRIDENS laetum ostendit Iovem
et talem qualis esse solet cum facit serenum. Poetarum enim est
elementorum habitum dare numinibus, ut supra de Neptuno dictum
est.

255. SERENAT hoc verbum de his est quae carent prima positione,
quod fit in his quae in nostra non sunt potestate, ut ‘tono’,
‘fulmino’, ‘pluo’. Haec enim non possumus dicere, nisi forte
persona inducatur eius qui potest, ut si tale aliquid Iuppiter
dicat.

256. OSCVLA LIBAVIT leviter tetigit. Et sciendum osculum
religionis esse, savium voluptatis.

257. PARCE METV quotiens in causis arguimur, ante nos purgare
debemus et sic ad actionem descendere. Quod et hoc loco Iuppiter
facit; ante enim obiecta purgat et sic venit ad promissionem. Et
est ‘parce metu’ elocutio usualis, id est dimitte metum, quomodo
dicimus ‘parce verbis’, ‘parce iniuriis’. CYTHEREA omnia quae
apud Graecos ει diphthongon habent apud Latinos in e productum
convertuntur, ut Κυθέρεια Cytherea, Αἰνείαϛ Aeneas, Μήδεια Medea.
Omnia autem quae dicit Iuppiter ad solutionem pertinent
antedictorum. Nunc dicit ‘parce metu’, quia superius dixerat
‘tristior’; ‘manent inmota’, quia dixerat «quae te genitor
sententia vertit?». Et simul per transitum dogma Stoicorum
ostendit, nulla ratione posse fata mutari. TVORVM vel Troianorum
vel Romanorum.

258. FATA TIBI non ‘propter te’ - fati enim inmobilis ratio est -
sed aut vacat ‘tibi’, ut «qui mihi accubantes in conviviis», aut
certe ‘tuta tibi sunt fata’, non tamen ‘propter te’. CERNES
VRBEM aut Romam significat, quia, cum proprietatem detrahimus,
quod magnum est significamus, ut si dicas ‘legi oratorem’ nec
addas quem, intellego Ciceronem – et, ne longa sit expectatio,
adiecit ‘et promissa Lavini moenia’ - aut certe detrahe ‘et’,
sicut multi, et epexegesin facis ‘cernes urbem’, id est ‘promissa
Lavini moenia’.

259. SVBLIMEMQVE FERES AD SIDERA CAELI propter illud «caeli
quibus adnuis arcem». Aeneas enim secundum quosdam in Numicum
cecidit fluvium, secundum Ovidium in caelum raptus est,
appellatus tamen est Iuppiter Indiges.

260. MAGNANIMVM ‘magnus’ et ‘parvus’, quoniam mensurae sunt, ad
animum non nisi καταχρηστικῶϛ adhibentur.

261. HIC id est Aeneas. Et est ordo ‘hic bellum ingens geret
Italia’. TIBI FABOR ENIM hoc loco excusat quaestionem futuram,
quasi Veneri dolenti quae vera sunt dicat, sed aliter loquatur
cunctis praesentibus dis; dicet enim in decimo «abnueram bello
Italiam concurrere Teucris». QVANDO siquidem. REMORDET
sollicitat. Terentius «par pari referto, quod eam remordeat».

262. ARCANA secreta; <ab arcendo>, unde et ‘arca’ et ‘arx’ dicta,
quasi res secretae.

263. ITALIA in Italia, et detraxit praepositionem more suo. Sic
et illo loco «non Libyae, non ante Tyro; despectus Hiarbas» id
est in Tyro. Nam si adverbialiter vellet, ‘Tyri’ diceret.
POPVLOSQVE FEROCES CONTVNDET incongruum fuerat in consolatione
bella praedicere: ob hoc ergo etiam victoriam pollicetur.

264. MORESQVE VIRIS ET MOENIA PONET hysteroproteron in sensu;
ante enim civitas, post iura conduntur. ‘Leges’ autem etiam
‘mores’ dici non dubium est.

265. TERTIA DVM LATIO REGNANTEM VIDERIT AESTAS rhetorice, ne
breve esset si triennium diceret, tempora divisit in species.
Ordo autem est longissimus; nam aliter non procedit «sublimemque
feres ad sidera caeli magnanimum Aeneam», ‘tertia dum Latio
regnantem viderit aestas’.

267. AT PVER ASCANIVS prudenter exitum Aeneae et ostendit et
tacuit dicendo filium postea regnaturum. CVI NVNC COGNOMEN IVLO
ADDITVR secundum Catonem historiae hoc habet fides: Aeneam cum
patre ad Italiam venisse et propter invasos agros contra Latinum
Turnumque pugnasse, in quo proelio periit Latinus; Turnum postea
ad Mezentium confugisse eiusque fretum auxilio bella renovasse,
quibus Aeneas Turnusque pariter rapti sunt; migrasse postea in
Ascanium et Mezentium bella, sed eos singulari certamine
dimicasse, et occiso Mezentio Ascanium Iulum coeptum vocari, a
prima barbae lanugine quae ei tempore victoriae nascebatur.
Sciendum est autem hunc primo Ascanium dictum a Phrygiae flumine
Ascanio, ut est «transque sonantem Ascanium», deinde Ilum dictum,
a rege Ilo, unde et Ilium, postea Iulum occiso Mezentio. De
quibus nominibus hoc loco dicit ‘at puer Ascanius, cui nunc
cognomen Iulo additur, Ilus erat’. Ab hac autem historia ita
discedit Vergilius ut aliquibus locis ostendat non se per
ignorantiam, sed per artem poeticam hoc fecisse, ut illo loco
«quo magis Italia mecum laetere reperta»; ecce ἀμφιβολικῶς dixit,
ostendit tamen Anchisen ad Italiam pervenisse. Sic autem omnia
contra hanc historiam ficta sunt, ut illud ubi dicitur Aeneas
vidisse Carthaginem, cum eam constet ante LX annos urbis Romae
conditam. Inter excidium vero Troiae et ortum urbis Romae anni
inveniuntur CCCXL. ‘Cognomen Iulo’ si proprie loqueretur,
‘agnomen’ diceret, non ‘cognomen’, sed magis ad familiam
respexit, quia omnis gens Iulia inde originem ducit. Dicimus
autem et ‘nomen mihi est Cicero’, ut «Hecyra est huic nomen
fabulae», et ‘Ciceronis’, ut Sallustius «cui nomen oblivionis
condiderant», et ‘Ciceroni’, ut «cui Remulo cognomen erat», et
‘Ciceronem’, ut «Aeneadasque meo nomen de nomine fingo». Melius
tamen est dativo uti.

269. MAGNOS ORBES tria sunt genera annorum: aut enim lunaris
annus est XXX dierum, aut solstitialis XII mensium, aut, secundum
Tullium, magnus, qui tenet XII milia nongentos quinquaginta
quattuor annos, ut in Hortensio «horum annorum quos in fastis
habemus magnus XII milia nongentos quinquaginta quattuor
complectitur». Hoc ergo loco ‘magnum’ dixit comparatione lunaris,
et alibi «interea magnum sol circumvolvitur annum». ‘Annus’
autem dictus quasi anus, id est anulus, quod in se redeat, ut est
«atque in se sua per vestigia volvitur annus», vel apo tou
ananeousqai, id est ab innovatione. VOLVENDIS volubilibus, ut
supra.

270. A SEDE LAVINI TRANSFERET verum est; vitans enim novercalem
invidiam, deseruit Lavinium et Albam Longam condidit, dictam ab
omine albae porcae repertae vel situ civitatis. VI modo
‘virtute’, nam multa significat.

272. HINC IAM praeterea. TER CENTVM quomodo trecentos annos
dicit, cum eam quadringentis regnasse constet sub Albanis
regibus? Sed cum praescriptione ait ‘tercentum scilicet usque ad
ortum urbis Romae’; ait namque «donec regina sacerdos Marte
gravis». Et constat in regno Romuli et Numae et Tulli Hostilii,
qui evertit Albam centum annos, quibus pariter Roma et Alba
regnarunt, esse consumptos. TOTOS id est sine intermissione.

273. GENTE SVB HECTOREA id est Troiana. Sed debuit dicere
‘Aeneia’. Diximus superius nomina poetas ex vicino usurpare.
DONEC REGINA SACERDOS historia hoc habet: Amulius et Numitor
fratres fuerunt, Amulius fratrem imperio pepulit et filium eius
necavit, filiam vero Iliam Vestae sacerdotem fecit, ut spem
subolis auferret, a qua se puniri posse cognoverat. Hanc, ut
multi dicunt, Mars conpressit; unde nati sunt Remus et Romus,
quos cum matre Amulius praecipitari iussit in Tiberim. Tum, ut
quidam dicunt, Iliam sibi Anien fecit uxorem, ut alii, inter quos
Horatius, Tiberis - unde ait «uxorius amnis». Pueri vero
expositi ad vicinam ripam sunt. Hos Faustus repperit pastor,
cuius uxor erat nuper meretrix Acca Larentia, quae susceptos
aluit pueros. Hi postea avum suum Numitorem occiso Amulio in
regna revocarunt. Quibus dum cum eo angustum Albae videretur
imperium, recesserunt et captatis auguriis urbem condiderunt. Sed
Remus prior sex vultures vidit, Romus postea duodecim; quae res
bellum creavit, in quo extinctus est Remus. Et a Romi nomine
Romani appellati. Vt autem pro Romo ‘Romulus’ diceretur
blandimenti genere factum est, quod gaudet diminutione. Quod
autem a lupa dicuntur alti, fabulosum figmentum est ad celandam
auctorum Romani generis turpitudinem. Nec incongrue fictum est;
nam et meretrices lupas vocamus, unde et ‘lupanaria’. Et constat
hoc animal in tutela esse Martis. ‘Regina’ regis filia. Abusive
ait more poetico, ut alibi «magnum reginae sed enim miseratus
amorem», id est regis filiae, Pasiphaes.

274. MARTE GRAVIS gravida, ut «non insueta gravis temptabunt
pabula fetas».

275. INDE deinde. FVLVO TEGMINE id est pelle lupae, qua utebatur
more pastorum. Sed hoc multi reprehendunt, cur nutricis tegmine
usus sit. Qui gemina ratione refutantur: vel falsitate fabulae,
vel exemplo Iovis, qui caprae nutricis utitur pelle.

276. EXCIPIET GENTEM Remo scilicet interempto, post cuius mortem
natam constat pestilentiam. Vnde consulta oracula dixerunt
placandos esse manes fratris extincti; ob quam rem sella curulis
cum sceptro et corona et ceteris regni insignibus semper iuxta
sancientem aliquid Romulum ponebatur, ut pariter imperare
viderentur. Vnde est «Remo cum fratre Quirinus iura dabunt».

277. ROMANOSQVE SVO DE NOMINE DICET perite non ait ‘Romam’, sed
‘Romanos’. Vrbis enim illius verum nomen nemo vel in sacris
enuntiat. Denique tribunus plebei quidam, ut ait Varro, hoc nomen
ausus enuntiare, in crucem levatus est; quod ne Hyginus quidem,
cum de situ urbis loqueretur, expressit.

278. NEC METAS RERVM NEC TEMPORA PONO ‘metas’ ad terras rettulit,
‘tempora’ ad annos; Lavinio enim et Albae finem statuit, Romanis
tribuit aeternitatem.

279. QVIN quinetiam; minus enim est ‘etiam’. Nam plenum est
‘quinetiam’, ut «quin etiam hiberno moliris sidere classem».
ASPERA IVNO tolerabilius hoc Iuppiter dicit.

280. METV ut supra «id metuens». TERRAS CAELVMQVE FATIGAT alibi
«absumptae in Teucros vires caelique marisque».

281. CONSILIA IN MELIVS REFERET quia «bello Punico secundo, ut
ait Ennius, placata Iuno coepit favere Romanis».

282. GENTEMQVE TOGATAM bene ‘gentem’, quia et sexus omnis et
condicio toga utebatur, sed servi nec colobia nec calceos
habebant. Togas autem etiam feminas habuisse cycladum et ricini
usus ostendit. ‘Recinus’ autem dicitur ab eo, quod post tergum
reicitur, quod vulgo maforte dicunt.

283. SIC PLACITVM vel fatis vel mihi; nam inpersonale est.
LVSTRIS quinquenniis. Et bene olympiadibus conputat tempora, quia
nondum erant vel Roma vel consules. ‘Lustrum’ autem dictum quod
post quinquennium unaquaeque civitas lustrabatur.

284. DOMVS ASSARACI id est familia Troiana, nam Assaracus Capyn
genuit, Capys Anchisen, unde Aeneas, auctor Romani generis; ex
quibus Mummius, qui Achaiam vicit. PTHIAM Achillis patriam.
MYCENAS Agamemnonis patriam, ut «Agamemnoniasque Mycenas».

286. NASCETVR ad illud respondet «certe hinc Romanos olim». Et
omnis poetae intentio, ut in qualitate carminis diximus, ad
laudem tendit Augusti, sicut et in sexti catalogo et in clipei
descriptione. Haec autem Iovis adlocutio partim obiecta purgat,
partim aliquid pollicetur. PVLCHRA adlusit propter Venerem.
TROIANVS ac si diceret, ‘etiam Caesar Troianus est’. CAESAR hic
est qui dictus est Gaius Iulius Caesar. Gaius praenomen est,
Iulius ab Iulo, Caesar vel quod caeso matris ventre natus est vel
quod avus eius in Africa manu propria occidit elephantem, qui
‘caesa’ dicitur lingua Poenorum.

287. IMPERIVM OCEANO, FAMAM QVI TERMINET ASTRIS aut ad laudem
dictum est aut certe secundum historiam. Re vera enim et
Britannos, qui in Oceano sunt, vicit, et post mortem eius, cum
ludi funebres ab Augusto eius adoptivo filio darentur, stella
medio die visa est, unde est «ecce Dionaei processit Caesaris
astrum». A MAGNO sicut Alexander, sicut Pompeius.

289. OLIM modo futuri temporis est. CAELO in caelum. SPOLIIS
ORIENTIS victo Pharnace Mithridatis filio, qui re vera in oriente
fuit. Ceterum Aegyptus, in qua Ptolomaeum vicit, in australi est
plaga. HONVSTVM inter ‘honustum’ et ‘oneratum’ hoc interest,
quod ‘oneratus’ est qualicumque pressus pondere, ‘honustus’ vero
cui onus ipsum honori est, ut si quis spolia hostium ferat. Sed
‘oneratus’ adspirationem non habet, quia ab onere venit,
‘honustus’ vero, quia etiam ab honore descendit, retinet
adspirationem.

290. ACCIPIES SECVRA quia post mortem Caesar meruit aram,
fastigium, flaminem, ut Cicero in Philippicis. HIC QVOQVE potest
intellegi ‘sicut Romulus’, sed melius ‘sicut Aeneas’, de quo
superius ait «sublimemque feres ad sidera caeli». ‘Quoque’ autem
semper ad similitudinem ponit, ut «tu quoque litoribus nostris».
VOTIS vel ‘ad vota’ vel ‘votis’ vocabitur.

291. ASPERA TVNC id est Caesare consecrato, cum Augustus regnare
coeperit, clauso Iani templo, pax erit per orbem. Constat autem
templum hoc ter esse clausum: primum regnante Numa, item post
bellum Punicum secundum, tertio post bella Actiaca quae confecit
Augustus; quo tempore pax quidem fuit quantum ad exteras pertinet
gentes, sed bella flagravere civilia, quod et ipse per transitum
tangit dicens «Furor impius intus». Huius autem aperiendi vel
claudendi templi ratio varia est. Alii dicunt Romulo contra
Sabinos pugnante, cum in eo esset ut vinceretur, calidam aquam ex
eodem loco erupisse, quae fugavit exercitum Sabinorum; hinc ergo
tractum morem ut pugnaturi aperirent templum quod in eo loco
fuerat constitutum, quasi ad spem pristini auxilii. Alii dicunt
Tatium et Romulum facto foedere hoc templum aedificasse, unde et
Ianus ipse duas facies habet, quasi ut ostendat duorum regum
coitionem. Vel quod ad bellum ituri debent de pace cogitare. Est
alia melior ratio, quod ad proelium ituri optent reversionem.

292. CANA FIDES ET VESTA subaudis ‘erit’. ‘Canam’ autem Fidem
dixit vel quod in canis hominibus invenitur vel quod ei albo
panno involuta manu sacrificatur, per quod ostenditur fidem
debere esse secretam; unde et Horatius «et albo rara Fides colit
velata panno». Vestam vero <addidit propter> religionem, quia
nullum sacrificium sine igne est; unde et ipsa et Ianus in
omnibus sacrificiis invocantur. Ipsa enim esse dicitur terra,
quam ignem habere non dubium est, ut ex Aetna Vulcanoque datur
intellegi. ‘Vesta’ autem dicta vel ἀπὸ τῆϛ ἑστίαϛ, ut digammos
sit adiecta, sicut ᾖρ ver, Ἐνετὸϛ Venetus, vel quod variis
vestita sit rebus. REMO CVM FRATRE QVIRINVS IVRA DABVNT multi sic
intellegere volunt, ut superius diximus, quia post pestilentiam
ad placandos fratris manes geminis omnibus usus est Romulus; unde
est «viden ut geminae stent vertice cristae?». Sed hoc esse non
potest, quia iteratio est ante dictorum aut ordo praeposterus, si
post dictum Caesarem Romulum repetit. Constat praeterea Iani
templum patuisse sub Romulo. Alii volunt per hos Romanos
intellegi. Vera tamen hoc habet ratio, Quirinum Augustum esse,
Remum vero pro Agrippa positum, qui filiam Augusti duxit uxorem,
et cum eo pariter bella tractavit; unde est «parte alia dis et
ventis Agrippa secundis». Nam adulans populus Romanus Octaviano
tria obtulit nomina, utrum vellet Quirinus, an Caesar, an
Augustus vocari. Ille, ne unum eligendo partem laederet quae
aliud offerre cupiebat, diverso tempore omnibus usus est, et
primo ‘Quirinus’ dictus est, inde ‘Caesar’, postea, quod et
obtinuit, ‘Augustus’, sicut Suetonius probat et in Georgicis
ostendit Vergilius. Nam cum de Gangaridum victoria diceret, qui
iuxta Gangen sunt quique ab Augusto victi sunt, ait «victorisque
arma Quirini». Vt autem pro Agrippa ‘Remum’ poneret, poetico usus
est more; nam nomen ex vicino sumpsit. Hoc ergo dicit: cum
coeperit Iulius Caesar caelum tenere patratis omnibus bellis,
iura dabunt Augustus et Agrippa. Romulus autem ideo Quirinus
dictus est, vel quod hasta utebatur, quae Sabinorum lingua
‘curis’ dicitur, - hasta enim, id est curis, telum longum est,
unde et ‘securis’, quasi semicuris - vel a κοίρανοϛ qui Graece
rex dicitur - constat autem Graecos fuisse Romanos - vel propter
generis nobilitatem; Mars enim cum saevit ‘Gradivus’ dicitur, cum
tranquillus est ‘Quirinus’. Denique in urbe duo eius templa
sunt: unum Quirini intra urbem, quasi custodis et tranquilli,
aliud in Appia via extra urbem prope portam, quasi bellatoris, id
est Gradivi.

293. DIRAE cum apertae sunt. CONPAGIBVS ‘ambages’ et ‘conpages’
antiqui tantum dicebant, posteritas admisit ut etiam ‘conpago’
dicatur. Sed non quia varius esse potest nominativus debet etiam
declinatio mutari, quemadmodum nec in istis nominibus ‘arbor
arbos’, ‘vomer vomis’; nam et ‘vomeris’ et ‘arboris’ tantum
facit. Ergo ‘conpages conpagis’, quoniam ‘conpago’ usurpatum est;
‘conpaginis’ enim nemo penitus dicit.

294. FVROR IMPIVS INTVS ut superius diximus, propter bella
civilia, quae gesta sunt contra Brutum et Cassium ab Augusto in
Philippis, contra Sextum Pompeium ab Augusto in Sicilia.

295. SAEVA SEDENS SVPER ARMA secundum antiquam licentiam.
Sciendum tamen est hodie ‘in’ et ‘sub’ tantum communes esse
praepositiones. Ceterum ‘super’ et ‘subter’ iam accusativae sunt,
sicut ‘clam’ et ‘post’, quae ante communes fuerunt; nunc in his
mutata natura est. AENIS NODIS non centum nodis, sed catenis,
quas circumlocutione significavit, quia sunt catenae nodi plures.

297. ET MAIA GENITVM Mercurium. Et est periphrasis. Cicero in
libris De Deorum Natura plures dicit esse Mercurios, sed in
deorum ratione fabulae sequendae sunt; nam veritas ignoratur.
Simul adlusit poeta, quia per caduceatores, id est internuntios,
pax solet fieri.

298. VT TERRAE propter illud quod sequitur, «hospitio prohibemur
harenae». PATEANT propter illud «cunctus ob Italiam terrarum
clauditur orbis».

299. HOSPITIO ad hospitium. NE FATI NESCIA DIDO non sui - nam si
sciret exitum suum multo magis vetaret - sed ‘fati’ dixit
‘voluntatis Iovis’, sicut «fatis Iunonis iniquae». Aut certe
‘fati Troianorum’, qui non sponte sed necessitate ad Africam
venerant, quod utique ignorabat Dido. Illo enim tempore
invadendarum terrarum causa fuerat navigatio, ut Sallustius
meminit, facili tum mutatione sedum; quod etiam excusant Troiani
«non nos aut ferro Libycos populare penates venimus». Ergo hoc
agitur ut discat Dido eos ad Italiam tendere. Quomodo ergo se
iungit Aeneae? Sed furoris illud est, non consilii. Nam nec
sacerdotibus haec dicentibus credidit. Vnde est «quid vota
furentem, quid delubra iuvant?».

301. REMIGIO ALARVM translatio reciproca, ut supra diximus. CITVS
cum enim alia signa tarde ad ortus suos recurrant, Mercurius
octavo decimo die in ortu suo invenitur. POENI ἀντίστοιχον est,
quasi ‘phoeni’.

303. VOLENTE DEO Mercurio vel Iove. IN PRIMIS praecipue.

304. IN TEVCROS pro ‘Teucris’, ut diximus.

305. PER NOCTEM decet enim pro cunctis regem esse sollicitum.

306. ALMA ‘alma’ lux dicta quod alat universa, unde «et alma
Ceres», quod nos alat; nam physici dicunt omnia per diem
crescere. Quomodo ergo Vergilius ait «exigua tantum gelidus ros
nocte reponet»? Sed hoc pro miraculo positum est, ut etiam
Plinius sentit. LOCOS et ‘locos’ et ‘loca’ dicimus, cum in numero
singulari ‘locus’ tantum dicamus. Simile est et ‘iocus’; nam et
‘ioca’ facit et ‘ioci’, ut «ioca atque seria cum humillimis
exercere» et «quam multa ioca solent esse in epistolis» et «tum
iuvenes agitare iocos».

307. QVAS VENTO ACCESSERIT ORAS diximus superius figuram fieri,
cum praepositio detracta nomini verbo copulatur, et plerumque eam
suam retinere naturam, plerumque convertere. Hoc igitur sciendum
est, quia, cum casum suum retinet, hysterologia est, ut hoc
loco; cum autem mutat, figura est, ut «Cumarum adlabitur oris»;
‘oris’ enim pro ‘oras’ posuit. Plerumque tamen etiam superfluas
ponunt praepositiones.

308. QVI TENEANT iure dubitat, cum omnia cernat inculta. Est
autem ordo ‘qui teneant, hominesne feraene’; media per
parenthesin dicta sunt. EXACTA exquisita.

310. IN CONVEXO NEMORVM prooeconomia est ad causam pertinens. Non
enim tenebitur ab Afris, ut Ilionei. ‘Convexo’ autem ‘curvo’,
unde et convexum dicitur caelum. Sane subaudimus ‘loco’, ut alibi
«castrorum et campi medio», id est spatio. SVB RVPE CAVATA
periphrasis est speluncae.

311. ARBORIBVS ATQVE HORRENTIBVS VMBRIS umbris arborum, quo modo
«molemque et montes», aut certe arboribus et umbris speluncae.

312. COMITATVS ACHATE diximus quaeri cur Achates Aeneae sit
comes. Varia quidem dicuntur, melius tamen hoc fingitur, ut
tractum nomen sit a Graeca etymologia; acoç enim dicitur
sollicitudo, quae regum semper est comes.

313. BINA si ad utrumque referas, bene dixit ‘bina’, si ad Aeneam
tantum, antiquus mos est, ut supra diximus, ‘bina’ pro duobus
poni, sicut et ‘duplices’. LATO FERRO id est lati ferri, ut
«pulchra prole».

314. MEDIA SESE TVLIT OBVIA SILVA quam Graeci ὕλην vocant poetae
nominant silvam, id est elementorum congeriem, unde cuncta
procreantur. Et multi volunt Aenean in horoscopo Virginem
habuisse. Bene ergo in media silva virginis habitu ei Venerem
poeta facit occurrere, quia, ut supra diximus, Venere in Virgine
constituta et misericordes procreantur feminae et viri per
mulierem felices futuri, ut probamus in Aenea.

315. VIRGINIS OS HABITVMQVE GERENS vultum et amictum.

316. SPARTANAE Lacaenae. Sparta enim civitas est Laconicae, ubi
sunt puellae venatrices. Redditur autem causa virgo cur sit in
silvis, scilicet propter venatum. THREISSA Thracia. Et est
solutio; nam ‘Thressa’ facit, sicut «Cressa genus Pholoe».
Veniunt autem ab eo quod est ‘Threx’ et ‘Cres’. Vt autem
‘Creissa’ non faciat illud est, quia Κρῆσσα per η scribitur nec
potest recipere solutionem, Θρᾶισσα vero per αι diphthongon, unde
resolvitur. FATIGAT suo scilicet cursu.

317. HARPALYCE haec est quae patrem senem captum a Getis
multitudine collecta liberavit celerius quam de femina potest
credi; unde et flumina dicitur celeritate transisse. Multum autem
epitheton fluminis eius addidit laudi. PRAEVERTITVR id est
transit. Dicimus autem et ‘praevertit’ et ‘praevertitur’ nova
ratione. Nam passiva declinatione utimur in activa
significatione, ut hoc loco; cum autem activa declinatio est
passivam habet significationem, ut ‘ille me praevertit’.

318. NAMQVE VMERIS DE MORE ut ostendatur esse venatrix. HABILEM
aptum sexui. Vnusquisque enim arcum habet pro viribus suis.

319. COMAM DIFFVNDERE ut diffunderetur. Graeca autem figura est.
Sic alibi «et argenti magnum dat ferre talentum»: unde ‘da
bibere’ usus obtinuit, quod facere non debemus, ne duo verba
iungamus, nisi in poemate.

320. NVDA GENV nudum genu habens, ut si dicas ‘bonus animum’. Et
est greca figura, sed non ea quam diximus fieri per participium
praeteriti temporis et casum accusativum - haec enim per nomen
fit - quamvis ad unam significationem recurrant. SINVS COLLECTA
ut «oculos suffusa».

321. AC PRIOR paulo post sequitur ‘inquit’. HEVS nunc adverbium
vocantis est, alias interiectio dolentis, ut «heus etiam mensas
consumimus, inquit Iulus».

322. VIDISTIS plerumque duo diversa in unum exitum cadunt, licet
contraria significent, ut hoc loco. ‘Vidistis’ enim etiam ad
vocem pertinet, quod etiam ex Aeneae responsione colligitur.
ERRANTEM investigantem.

323. SVCCINCTAM instructam, vel ut alii dicunt in cingulo
habentem pharetram ut plerique. MACVLOSAE LYNCIS Lyncus rex
Scythiae fuit, qui missum a Cerere Triptolemum, ut hominibus
frumenta monstraret, susceptum hospitio, ut in se gloria tanta
migraret, interimere cogitavit. Ob quam rem irata Ceres eum
convertit in lyncem, feram varii coloris, ut ipse variae mentis
exstiterat. Et erit nominativus ‘haec lynx’, ut ‘Pan’ ‘Tros’,
quae in genetivo una syllaba crescunt.

325. ORSVS nunc coepit, alias finiit, ut «sic Iuppiter orsus».
Sed illic proprie posuit, hic usurpatum est; praeteritum enim est
participium.

326. AVDITA NEQVE VISA hinc probatur, quia superius haec
interrogaverat Venus.

327. O QVAM TE quae dea sit dubitat; nam deam esse confidit.

328. VOX HOMINEM SONAT Graeca figura est. O DEA CERTE conclusio
est syllogismi, qui constat ex propositione, adsumptione,
conclusione. Nam, si nec vox nec vultus mortales sunt, restat ut
dea sit.

329. AN PHOEBI SOROR Diana venatrix est. Bene autem suspicatur
pro loco et qualitate habitus personaeque. AN NYMPHARVM SANGVINIS
generis.

330. SIS FELIX propitia. ‘Felix’ enim dicitur et qui habet
felicitatem et qui facit esse felicem, ut in Bucolicis «sis bonus
o felixque tuis». Vnde et contra Iuno in septimo dicit «quae
potui infelix», id est adversa Troianis. LEVES levem facias, ut
«levat ipse tridenti». QVAECVMQVE seu Diana, seu nympha.

331. QVO SVB CAELO aut sub qua parte caeli, aut secundum
Epicureos dixit, qui plures volunt esse caelos, ut Cicero in
Hortensio. TANDEM hoc loco vacat ‘tandem’. Sciendum sane multas
particulas ad ornatum pertinere tantummodo, ut puta ‘dum’
‘gentium’ ‘locorum’ ‘terrarum’.

332. HOMINVMQVE LOCORVMQVE ὑπέρμετροϛ versus, unam enim plus
habet syllabam. Qui quotiens fit debet sequens versus a vocali
incipere, ut hoc loco, item «omnia Mercurio similis, vocemque
coloremque et crines flavos», nisi forte synizesis fiat in fine,
id est vocalium conlisio, ut est «nec cura peculi»; hic enim non
est necesse ut sequens versus a vocali incipiat.

334. HOSTIA DEXTRA ‘hostiae’ dicuntur sacrificia quae ab his
fiunt qui in hostem pergunt, ‘victimae’ vero sacrificia quae post
victoriam fiunt. Sed haec licenter confundit auctoritas.

335. TALI ME DIGNOR HONORE id est sacrificio. Et aut vult se
probare non numen, sed virginem Tyriam, aut certe quia Paphiae
Veneri, quae Cypri colitur, ture tantum sacrificatur et floribus.
DIGNOR dignam me iudico, ut «coniugio Anchisa, Veneris dignate
superbo», id est digne habite.

337. PVRPVREO aut pulchro aut russati coloris. SVRAS VINCIRE
COTVRNO coturni sunt calciamenta venatoria, crura quoque
vincientia, quorum quivis utrique aptus est pedi. Ideo et numero
usus est singulari.

338. PVNICA REGNA VIDES his adtentum facit Aeneam. TYRIOS nihil
interest utrum ‘Tyrios’ an ‘Sidonios’ dicat; ut diximus enim
nomina de vicino mutuantur. AGENORIS VRBEM quam fecerunt
Agenoridae. Agenor autem rex Phoenices fuit. Et sic dictum est ut
«et tandem Euboicis Cumarum adlabitur oris», id est ad Cumas,
quas fecerunt hi qui de Chalcide venerant, civitate Euboeae.

339. SED FINES LIBYCI ante dicta dubia esse potuerunt; nunc
aperte regionem ostendit dicendo Libycos fines. Tyrii enim et
alibi esse potuerunt. INTRACTABILE insuperabile, asperum, saevum.

341. GERMANVM FVGIENS hoc loco quasi stupuit Aeneas; unde
auditoris aviditati praescribit Venus dicens longam esse
iniuriam, id est causam, ab eo quod sequitur id quod praecedit,
ut supra «spem vultu simulat».

342. LONGAE AMBAGES id est circuitus. FASTIGIA primordia, quia
scit longam esse historiam Carthaginis, ut Sallustius «sed de
Carthagine silere melius puto quam parum dicere».

343. HVIC CONIVNX SYCHAEVS ERAT quotiens poeta aspera invenit
nomina vel in metro non stantia, aut mutat ea aut de his aliquid
mutilat. Nam ‘Sychaeus’ Sicarbas dictus est, ‘Belus’ Didonis
pater, Mettes, ‘Carthago’ carthada caarca, ut lectum est et in
historia Poenorum et in Livio. Sane ‘Sychaeus’ ‘Sy’ brevis est
per naturam. Sed hoc loco ectasin fecit ea licentia quae est in
propriis nominibus; licet enim in quavis proprii nominis parte
syllabae mutare naturam. Quod et in appellativis evenit, si tamen
de propriis originem ducant, ut «Sicanio praetenta sinu», quia
venit a Sicano, rege Siciliae.

344. MISERAE dativus est, non adverbium.

346. OMINIBVS auguriis. Et secundum Romanos locutus est, qui
nihil nisi captatis faciebant auguriis, et praecipue nuptias.
Lucanus «contentique auspice Bruto». Iuvenalis «veniet cum
signatoribus auspex». TYRI adverbium est.

347. SCELERE ANTE ALIOS IMMANIOR OMNES QVOS INTER MEDIOS VENIT
FVROR iunge totum. Nam aliter non procedit, si segreges ‘quos
inter medios venit furor’, cum ipse dicat, licet simulatas,
fuisse tamen amicitias; simul namque sacrificabant. Ac si diceret
‘sceleratior Atreo et Thyeste’, vel ‘Eteocle et Polynice’.

348. ILLE SYCHAEVM hoc loco secundum naturam posuit.

349. IMPIVS ANTE ARAS probavit impium, qui ante aras.

350. SECVRVS AMORVM GERMANAE aut contemnens amores sororis, ut
«securi pelagi atque mei», id est contemptores; aut certe securus
erat de amore germanae circa maritum nimio, ob quem se post
mortem Sychaei interimere posse credebatur; nec enim sequitur ut
occiso Sychaeo ipse statim potiretur auri, nisi etiam Dido
periret. ‘Amores’ autem plurali numero ad voluptatem pertinent,
ut «securus amorum, qui iuvenum tibi semper erant», singulari
etiam ad religionem.

351. AEGRAM maestam, anxiam.

352. MVLTA MALVS SIMVLANS VANA SPE LVSIT AMANTEM atqui legimus
«quis fallere possit amantem?». Sed hic nimia Pygmalionis
ostenditur malitia quae etiam amantem fefellit. ‘Vana spe’ quia
dicebat eum reverti. ‘Lusit’ decepit.

353. IN SOMNIS si ab eo quod est ‘somnium’, synizesis est, ut
‘peculi’ pro ‘peculii’; si autem a somno venit, ‘in somnis’, id
est dum somnos caperet.

355. CRVDELIS ARAS epitheton hoc de causa est; nam arae piae
sunt.

356. NVDAVIT indicavit, unde contra in sexto habemus «et vulnera
dira tegentem» hoc est celantem. Quid enim tegeret undique
truncatus? RETEXIT ecce hic planius quid sit ‘nudavit’ ostendit.

357. CELERARE FVGAM celeriter abire, ut dicimus ‘cursum celero’.
SVADET secundum naturam duae sunt syllabae, sed multi trisyllabum
putant. Quod etiam si inveniatur, solutio dicenda est, quo modo
dicimus ‘aena’ et ‘aena’. Hoc autem solum huius modi verbum in
Latino invenitur.

359. THESAVROS hoc nomen ‘n’ non habet, sicut ‘Atlas’, ‘gigas’,
Thoas’, ‘Abas’, [‘Pallas’,] licet in obliquis casibus inveniatur;
sicut nec ‘formosus’, quia derivatum est a forma, ut a specie
‘speciosus’, ab odio ‘odiosus’, a genere ‘generosus’, ab scelere
‘scelerosus’. IGNOTVM ARGENTI PONDVS ET AVRI aut quod ignorabat
Dido, aut certe ad magnitudinem pertinet, id est tantum quantum
nullus umquam novit.

360. HIS COMMOTA supra dictis omnibus.

361. QVIBVS AVT ODIVM CRVDELE TYRANNI AVT METVS ACER ERAT oderant
laesi, metuebant laedendi, hoc est qui timebant ne laederentur,
unde est illud in quarto «quos Sidonia vix urbe revelli», quia
non voluntate, sed aut odio aut timore convenerant. ‘Odivm
Crvdele Tyranni’ id est crudelis tyranni, et figura est; nam in
tyrannum odium iustum est.

363. PYGMALIONIS OPES PELAGO quas Pygmalion iam suas putabat,
unde est in quarto «ulta virum». Quae enim avaro maior poena quam
pecuniam propter quam deliquerat perdere? Remove hoc, et falsum
est «ulta virum». Sciendum autem quod clam tangit historiam.
Moris enim erat, ut de pecunia publica Phoenices misso a rege
auro de peregrinis frumenta conveherent. Dido autem a Pygmalione
ad hunc usum paratas naves abstulerat: quam cum fugientem a
fratre missi sequerentur, aurum illa praecipitavit in mare, qua
re visa sequentes reversi sunt.

365. DEVENERE LOCOS ‘ad’ minus est.

366. SVRGENTEM erigentem se, ut «surgentem in cornua cervum».
NOVAE CARTHAGINIS ‘Carthago’ enim est lingua Poenorum ‘nova
civitas’, ut docet Livius.

367. MERCATIQVE SOLVM, FACTI DE NOMINE BYRSAM adpulsa ad Libyam
Dido cum ab Hiarba pelleretur, petit callide ut emeret tantum
terrae quantum posset corium bovis tegere. Itaque corium in fila
propemodum sectum tetendit occupavitque stadia viginti duo; quam
rem leviter tangit Vergilius dicendo ‘facti de nomine’ et non
‘tegere’, sed ‘circumdare’. ‘Facti de nomine’ id est de causae
qualitate.

368. TERGO pro ‘tergore’.

369. sed vos qvi tandem? vacat hoc loco ‘tandem’ et est naturalis
interrogatio ‘qui estis?’ ‘unde vel quo itur?’. Sic ipse in
octavo licet mutato ordine «quo tenditis? inquit, qui genus? Vnde
domo?».

371. IMOQVE TRAHENS A PECTORE VOCEM deest ‘dixit’. Et quotiens
longe respondet, parenthesis est; quotiens nusquam, ellipsis
dicitur, ut hoc loco.

372. O DEA perseverat in opinione sua, ita tamen, ut et illius
orationi aliquando concedat; nam paulo post ait «si vestras forte
per aures Troiae nomen iit». Aut certe illud est, quia superius
dixerat «an nympharum sanguinis una», quae non omnia sciunt. Nam
et moriuntur secundum Aristotelem, ut Fauni Panesque. AB ORIGINE
a raptu Helenae. PERGAM perseverem, hoc est universa dicam.

373. ANNALES inter historiam et annales hoc interest: historia
est eorum temporum quae vel vidimus vel videre potuimus, dicta
ἀπὸ τοῦ ἱστορεῖν, id est videre; annales vero sunt eorum
temporum, quae aetas nostra non novit. Vnde Livius ex annalibus
et historia constat. Haec tamen confunduntur licenter, ut hoc
loco pro ‘historia’ inquit ‘annales’.

374. CLAVSO more poetico, qui dicunt caelum per noctem claudi,
aperiri per diem: unde est «porta tonat caeli» et «considunt
tectis bipatentibus». COMPONET finiet, ut «oblato gaudens componi
foedere bellum». VESPER proprie stella est, cum autem ‘vesperi’
dicimus, adverbium temporis est. Et sciendum quia omnia nomina
quae de Graecis in ‘os’ exeuntibus ad nos transeunt apud nos aut
in ‘us’ tantum exeunt, ut ΔΗΛΟΣ Delus, aut in ‘er’, ut ἀγρὸϛ
ager, aut in utrumque, ut Εὔανδροϛ Euandrus, Euander.

375. TROIA ANTIQVA nobili, venerabili, more suo: alibi «terra
antiqua», id est nobilis; nec enim esse poterat nova. Item
«templa dei saxo venerabar structa vetusto».

377. FORTE SVA casu suo, id est quo solet. ‘Forte’ autem nomen
est a nominativo ‘fors’, ut Terentius «fors fuat pol». LIBYCIS
iam scit; audivit enim ‘sed fines Libyci’. APPVLIT ORIS figura
supra dicta.

378. SVM PIVS AENEAS non est hoc loco adrogantia, sed indicium.
Nam scientibus aliquid de se dicere adrogantia est, ignotis
indicium. Aut certe heroum secutus est morem, quibus quam mentiri
turpe fuerat, tam vera reticere. Denique Vlixes in Homero ait
suam famam ad caelum usque venisse, unde et iste «fama super
aethera notus». EX HOSTE PENATES optima locutio est, plusque
significat de pluralitate ad singularitatem transire, ut ‘venor
multis canibus’ et ‘multa cane’, ut Horatius «aut trudit acres
hinc et hinc multa cane apros in obstantes plagas».

380. ITALIAM QVAERO hoc loco distinguendum est; nam si iunxeris
‘patriam’ non procedit. Patria enim, id est civitas, in provincia
esse potest, non tamen ut ipsa provincia patria sit, licet in
Sallustio lectum sit «Hispaniam sibi antiquam patriam esse»; sed
illic ad laudem pertinet, non ad veritatem. Tria ergo dicit:
‘provinciam quaero’, hoc est ‘Italiam’; ‘patriam’, hoc est
Corythum, Tusciae civitatem, unde Dardanus fuit; ‘genus ab Iove'
ideo, quia ex Electra et Iove Dardanus Iasiusque nati sunt,
Dardanus autem auctor est Troiae. Et bene ad tria interrogata
respondet, qui esset, unde venisset, quo tenderet.

381. PHRYGIVM AEQVOR id est Hellespontum. CONSCENDI bene
‘conscendi’ secundum physicos, qui dicunt terram inferiorem esse
quia omne quod continetur supra illud est quod continet; unde est
«humilemque videmus Italiam».

382. MATRE DEA MONSTRANTE VIAM hoc loco per transitum tangit
historiam, quam per legem artis poeticae aperte non potest
ponere. Nam Varro in secundo humanarum dicit ex quo de Troia est
egressus Aeneas Veneris eum per diem cotidie stellam vidisse,
donec ad agrum Laurentem veniret, in quo eam non vidit ulterius;
qua re terras cognovit esse fatales. Vnde Vergilius hoc loco
‘matre dea monstrante viam’, item «nusquam abero» et «iamque
iugis summae surgebat Lucifer Idae». Quod autem diximus eum
poetica arte prohiberi ne aperte ponat historiam, certum est.
Lucanus namque ideo in numero poetarum esse non meruit, quia
videtur historiam composuisse, non poema. DATA FATA SECVTVS
scilicet a Iove.

383. CONVVLSAE VNDIS EVROQVE SVPERSVNT aut ‘convulsae undis
Euroque’, aut ‘supersunt undis Euroque’. ‘Convulsae’ autem ideo,
quia habes supra «laxis laterum compagibus».

384. IGNOTVS deest ‘quasi’; nam contrarium est quod dixit «fama
super aethera notus». Facit autem hoc frequenter Vergilius, ut
hanc particulam subtrahat, ut «at medias inter caedes exultat
Amazon», ‘quasi Amazon’; nam Vulsca fuit. PERAGRO ‘per’ habet
accentum. Nam ‘a’ longa quidem est, sed non solida positione.
Muta enim et liquida quotiens ponuntur metrum iuvant, non
accentum.

385. EVROPA ATQVE ASIA PVLSVS aut orbem in tres partes divisit et
absolutum est, aut si Europam tantum et Asiam intellegimus
invidiose locutus est, ut supra Venus «cunctus ob Italiam
terrarum clauditur orbis», quasi cum indignatione dicat ‘per
Troiam Asia careo, per Italiam Europa’. Denique non passa Venus
eius interrupit querelas.

386. DOLORE EST aut narrantis Aeneae aut certe suo dolore; aequum
enim est malis filii etiam ipsam moveri.

387. QVISQVIS ES pleraque per concessionem sic tradit poeta, ut
augmentum faciat. Sicut hoc loco audierat Venus «sum pius Aeneas,
fama super aethera notus» et cetera, dicit tamen ‘quisquis es’,
hoc est, ‘etiamsi haec in te non sint, hinc tamen constat esse
felicem, quod venisti Carthaginem’. Item in secundo «quisquis es,
amissos hinc iam obliviscere Graios», hoc est ‘qualibet ratione
contra nos bella susceperis’. HAVD CREDO INVISVS CAELESTIBVS
litotes figura per contrarium significans, id est ‘credo te esse
carissimum superis’, ut supra «mihi iussa capessere fas est».
‘Caelestibus’ autem secundum Pythagoram et praecipue Platonem
dixit, qui confirmant vivos esse superis caros, mortuos vero
inferis. Vnde et Vergilius de Pallante «et nil iam caelestibus
ullis debentem», item contra «vos o mihi manes este boni, quoniam
superis aversa voluntas».

388. AVRAS VITALES quibus vivimus. Nihil est enim aliud vita quam
reciprocus spiritus. Vnde et Iuppiter, quo constant omnia, Ζεὺϛ
vocatur ἀπὸ τῆϛ ζωῆϛ, id est vita. CARPIS accipis, ut «et
placidam carpebant membra quietem». TYRIAM Carthaginem a colonis.
ADVENERIS VRBEM hysterologia ut supra. PERGE MODO tantummodo,
hoc est ‘haec tibi sola sit cura, nam liberatae sunt naves’.

389. PERFER imperativus modus est, ut «fer cineres, Amarylli
foras».

390. REDVCES proprie ‘reduces’ dicuntur qui pericula evadunt; sic
infra ut «reduces illi ludunt», scilicet post periculum inlatum
ab aquila.

391. VERSIS AQVILONIBVS quia, postquam ad Africam iter verterunt,
adversus ante Aquilo coepit esse prosperrimus.

392. NI FRVSTRA AVGVRIVM VANI DOCVERE PARENTES hoc ad
confirmandum errorem Aeneae dixit, ne divinando dea esse
crederetur. Quod autem dicit ‘vani parentes’, aut hypallage est,
id est vanum augurium, ut «dare classibus austros» et «ibant
obscuri sola sub nocte» pro ‘ipsi soli per obscuram noctem’; aut
certe ‘vani parentes’ qui res falsas et inanes docent, et per hoc
decipere plerumque ostendit auguria. Multi volunt ad nimium hoc
amorem parentum referri, qui teneritudine adfectus etiam
superflua liberos docent.

393. BIS SENOS CYGNOS cygnos navibus comparat, aquilam
tempestati. In auguriis autem considerandae sunt non solum aves
sed etiam volatus, ut in praepetibus, et cantus, ut in oscinibus,
quia nec omnes nec omnibus dant auguria, ut columbae non nisi
regibus dant, quia numquam singulae volant, sicut rex numquam
solus incedit; unde in sexto «maternas agnovit aves» per
transitum ostendit regis augurium. Item cygni nullis dant nisi
nautis, sicut lectum est in Ornithogonia: «cygnus in auguriis
nautis gratissimus augur; hunc optant semper, quia numquam
mergitur undis». LAETANTES post periculum. AGMINE volatu, impetu.
‘Agmen’ autem apud Vergilium est cuiuslibet rei impetus, ut
«illi agmine certo» et «vocat agmina saeva sororum».

394. IOVIS ALES aquila, quae in tutela Iovis est, quia dicitur
dimicanti ei contra Gigantas fulmina ministrasse; quod ideo
fingitur, quia per naturam nimii est caloris, adeo ut etiam ova
quibus supersidet possit coquere, nisi admoveat gagaten lapidem
frigidissimum, ut testatur Lucanus «feta tepefacta sub alite
saxa».

396. CAPERE eligere, ut «ante locum capies oculis».

397. STRIDENTIBVS ALIS signum augurii est.

398. COETV dicit Plinius Secundus in Naturali Historia omnes aves
colli longioris aut recto ordine volare, ut pondus capitis
praecedentis cauda sustentet - unde et prima plerumque deficiens
relicto loco incipit esse postrema - aut in coetu se omnes
invicem sustinere. Hoc autem volatu imitantur litteras quasdam,
unde et Lucanus «et turbata perit dispersis littera pennis».
CANTVSQVE DEDERE adlusit ad nautas.

399. PVPPESQVE TVAE PVBESQVE TVORVM tropus synecdoche; a parte
totum significat, ut Terentius «o lepidum caput», id est lepidus
homo.

400. OSTIA proprie ‘ostia’ dicuntur exitus fluminum, sed modo
abusus est, quia plerumque ostia ipsa pro portu sunt.

402. AVERTENS ‘se’ subaudis, hoc est cum averteretur, ut «tum
prora avertit». ROSEA pulchra.

403. AMBROSIAEQVE COMAE aut unguento deorum oblitae, hoc est
ambrosia, aut certe abusive dixit ‘divinae comae’.

404. SPIRAVERE exhalaverunt. DEFLVXIT quia dixit supra «sinus
collecta fluentes».

405. VERA bene ‘vera’ de qua ante dubitabatur. MATREM AGNOVIT
nunc matrem cognoscit; nam deam esse iam superius dixerat.

406. FVGIENTEM celeriter abscedentem.

407. QVID NATVM TOTIENS saepe. Et aut κατὰ τὸ σιωπώμενον
intellegimus saepe eum esse delusum, aut certe secundum ipsum
Vergilium, qui ait in secundo «cum mihi se non ante oculis tam
clara videndam obtulit». Multi tamen volunt in hoc ipso loco
saepe eum esse deceptum, ut in habitu, in interrogatione, in
responsione, in auguriis. TV QVOQVE sicut Iuno ceterique dii, qui
Troianis inimici.

408. CVR DEXTRAE IVNGERE DEXTRAM maiorum enim haec fuerat
salutatio, cuius rei αἴτιον, id est causam Varro, Callimachum
secutus, exposuit, adserens «omnem eorum honorem dexterarum
constitisse virtute». Ob quam rem hac se venerabantur corporis
parte.

409. VERAS AVDIRE ET REDDERE VOCES? sunt multae reciprocae
elocutiones, ut hoc loco. Sunt multae unius partis utrique
sufficientes, ut ‘tenemur amicitiis’, ridiculum enim est si addas
‘mutuis’, cum amicitiae utrumque significent, sicut Fronto
testatur. Item sunt elocutiones quarum una pars plena est, quae
si convertantur, habent aliquid superfluum, ut in Sallustio «in
tugurio mulieris ancillae» bene addidit ‘ancillae’; at si dicas
‘in tugurio ancillae mulieris’, erit superfluum ‘mulieris’;
ancilla enim et condicionem ostendit et sexum. Item «res erat
praetoribus nota solis» hoc suffecerat; male ergo addidit
«ignorabatur a ceteris». Quod si convertas, nihil esse superfluum
invenitur.

410. TALIBVS INCVSAT ‘incusare’ proprie est superiorem arguere,
ut in Terentio pater ad filium «quid me incusas, Clitipho»,
‘accusare’ vero vel parem vel superiorem, ut in eodem ad maritum
uxor «me miseram, quae nunc quam ob causam accuser nescio». Et
hoc proprietatis est, licet usus male ista corrumpat. Sciendum
tamen est Terentium propter solam proprietatem omnibus comicis
esse praepositum, quibus est quantum ad cetera spectat inferior.

411. AT VENVS ordo est ‘at Venus dea’. OBSCVRO AËRE nebula, cuius
definitio est.

412. CIRCVM DEA FVDIT figura est tmesis, quae fit cum secto uno
sermone aliquid interponimus, ut alibi «septem subiecta trioni».
Sed hoc tolerabile est in sermone composito, ceterum in simplici
nimis est asperum; quod tamen faciebat antiquitas, ut «saxo cere
comminuit brum».

414. AVT VENIENDI POSCERE CAVSAS scilicet ne saepe narrando
crebrum patiatur dolorem. Vnde melius ad Aenean refertur «medio
sic interfata dolore est».

415. IPSA PAPHVM civitatem Cypri. SVBLIMIS divino incessu.

416. LAETA ecce proprium Veneris epitheton. SABAEO Arabico.
Arabiae autem tres sunt: inferior, petrodes eudemon, in qua
populi sunt Sabaei, apud quos nascitur tus. Dicti autem Sabaei
ἀπὸ τοῦ σέβειν, id est venerari, quod deos per ipsorum tura
veneramur.

417. TVRE CALENT ARAE SERTISQVE RECENTIBVS HALANT ecce unde supra
dixit «haud equidem tali me dignor honore». Quod autem
‘recentibus’ dixit laus loci est, qui semper flore vestitur.
SERTIS ‘sertum’ et ‘serta’, cum nihil adicitur dicimus, ut hoc
loco; item alibi expressius «serta procul, tantum capiti delapsa,
iacebant». Si autem ‘sertos’ dixero, addo ‘flores’, si ‘sertas’,
addo ‘coronas’, ut Lucanus «accipiunt sertas nardo florente
coronas». Et hoc in multis nominibus observandum est, ut genus ex
adiectione formetur, qua detracta in neutrum cedat necesse est,
ut ‘piscinalis locus’ ‘piscinalis cella’ ‘piscinale’; ‘sagmarius
mulus’ ‘sagmaria mula’ ‘sagmarium’.

418. CORRIPVERE VIAM officium eundi celeriter arripuerunt; nec
enim via corripitur.

419. QVI PLVRIMVS id est longus, ut ipse alio loco «cui plurima
cervix», item «cum se nux plurima», id est amygdala; longa namque
est.

420. ASPECTAT rei insensibili dat sensum. Vnde est illud in
quarto de Atlante, item Sallustius «Lyciae Pisidiaeque agros
despectantem».

421. MIRATVR MOLEM AENEAS hoc ad ipsum refertur. MAGALIA QVONDAM
hoc ad poetam; nec enim hoc novit Aeneas. ‘Magalia’ vero
antistoechon est; nam debuit ‘magaria’ dicere, quia ‘magar’, non
‘magal’ Poenorum lingua villam significat.

423. ARDENTES multi ‘festinantes’, alii ardentes ‘ingeniosi’
accipiunt; nam per contrarium ‘segnem’, id est sine igni, ingenio
carentem dicimus. Vnde et a Graeco venit ‘catus’, id est
ingeniosus ἀπὸ τοῦ καίεσθαι. DVCERE MVROS exaedificare.

424. MOLIRIQVE ARCEM molibus factis extollere.

425. OPTARE eligere, ut «tuus, o regina, quid optes». TECTO ad
tectum, nota figura. SVLCO fossa; civitas enim, non domus
circumdatur sulco: ut alibi «ausim vel tenui vitem committere
sulco».

426. LEGVNT eligunt.

427. PORTVS EFFODIVNT id est Cothona faciunt. ALTA THEATRI
FVNDAMENTA hinc futura magnitudo cognoscitur.

430. QVALIS APES tertiae declinationis genetivus pluralis et in
‘ium’ et in ‘um’ exit, sed tum pro nostro arbitrio cum
nominativus singularis ‘ns’ fuerit terminatus, ut ‘amans’ et
‘amantum’ et ‘amantium’ dicimus; cum autem nominativus singularis
‘r’ fuerit terminatus, tantum in ‘um’ exit, ut ‘pater patrum’,
‘murmur murmurum’. Reliqua vero nomina auctoritate firmamus, ut
‘apis’ vel ‘apum’, vel ‘apium’. AESTATE NOVA bene ‘nova’, quia
est et adulta et praeceps, secundum Sallustium. FLOREA pro
‘florida’, ut «nemora inter frondea turbam». RVRA Graece ἄρουρα
dicuntur. Aphaeresis ergo sermonem fecit Latinum.

431. EXERCET fatigat, ut «nate, Iliacis exercite fatis». Hoc
autem participium ab ‘exercitu’, id est militum multitudine,
declinatione discernimus; nam nomen quartae declinationis est,
participium secundae, ut ‘visus’, ‘huius visi’ vel ‘visus’,
‘passus’, ‘passi’ vel ‘passus’, ‘auditus’, ‘auditi’ vel
‘auditus’. SVB SOLE ‘in sole’, ut «namque sub ingenti lustrat dum
singula templo». GENTIS FETVS ad laudem apum hoc pertinet, quod
in quarto Georgicorum melius intellegitur.

432. LIQVENTIA defaecata, sine sordibus, ut «nec tantum dulcia,
quantum et liquida», id est pura; nam pura mella constat esse
meliora.

433. STIPANT densent; translatio a navibus in quibus stipula
interponitur vasis, quam stipam dicunt. DISTENDVNT implent, ut
«denso distendere pingui». NECTARE melle; abusus est propter
suavitatis similitudinem. CELLAS et hic abusus est, ut favorum
cavernas ‘cellas’ vocaret. Traxit autem a reponendi similitudine,
vel a celando, unde cellam appellaverunt. AGMINE nunc ‘impetu’.

435. IGNAVVM inutile, non aptum industriae; nam industrios navos
dicimus. FVCOS secundum Plinium apum multa sunt genera. Proprie
tamen apes vocantur ortae de bubus, fuci de equis, crabrones de
mulis, vespae de asinis. Fucus autem est secundum Aemilium Macrum
«maior ape, crabrone minor». PECVS dicimus omne quod humana
lingua et effigie caret. Vnde Horatius «omne cum Proteus pecus
egit altos visere montes». PRAESEPIBVS alveariis. Et est
translatio, quae fit quotiens vel deest verborum proprietas, vel
vitatur iteratio.

436. FERVET concelebratur, ut contra ‘friget’ cessat dicimus, ut
Terentius «nimirum hic homines frigent». FRAGRANTIA quotiens
incendium significatur, quod flatu alitur, per ‘l’ dicimus,
quotiens odor, qui fracta specie maior est, per ‘r’ dicimus.
Sciendum sane nihil in hac vacare conparatione. Nam Poenorum
operi apum labor, custodiae litorum fucorum conparatur expulsio.

437. O FORTVNATI QVORVM IAM MOENIA SVRGVNT bene ‘fortunati’ quia
iam faciunt quod ipse desiderat.

438. FASTIGIA nunc operis ‘summitates’, alibi ‘ima’ significat,
ut «forsitan et scrobibus quae sint fastigia quaeras». SVSPICIT
miratur, ut e contrario ‘despicit’ ‘contemnit’ significat.

439. MIRABILE DICTV ob hoc quod sequitur, quia mixtus cunctis
latebat.

440. PER MEDIOS figura est; nam planum fuerat ‘mediis se infert’.
NEQVE CERNITVR VLLI neque ab ullo cernitur; et est Graecum, ut
«scriberis Vario», id est ‘scribet te Varius’.

441. LVCVS ubicumque Vergilius lucum ponit sequitur etiam
consecratio, ut «luco tum forte parentis Pilumni Turnus sacrata
valle sedebat». Vnde et in sexto «nulli certa domus, lucis
habitamus opacis»; dicuntur enim heroum animae lucos tenere.
‘Lucus’ autem dicitur quod non luceat, non quod sint ibi lumina
causa religionis, ut quidam volunt. IN VRBE FVIT MEDIA nunc iam
in media. LAETISSIMVS VMBRA aut septimus est aut, secundum
Probum, genetivus, ut sit ‘laetissimus umbrae’, sicut Sallustius
«frugum pabulique laetus ager».

442. QVO PRIMVM hoc est, simul ac venerunt; nec enim secundo ad
Africam ventum est.

443. EFFODERE LOCO SIGNVM historia hoc habet, quam more suo
Vergilius per transitum tangit. Dido cum transiret per quandam
insulam Iunonis, illic accepit oraculum et sacerdotem eius secum
abstulit, cum ei parum crederet promittenti Carthaginis sedes.
Quo cum venissent, sacerdos elegit locum faciendae urbi, quo
effosso inventum est caput bovis. Quod cum displicuisset, quia
bos semper subiugatus est, alio loco effosso caput equi inventum
placuit, quia hoc animal licet subiugetur, bellicosum tamen est
et vincit et plerumque concordat, ut ipse plenissime in illo loco
«bello armantur equi, bellum haec armenta minantur. Sed tamen
idem olim curru succedere sueti quadrupedes et frena iugo
concordia ferre: spes est pacis ait». Illic ergo Iunoni templa
fecerunt. Vnde et bellicosa est Carthago per equi omen, et
fertilis per bovis.

444. QVOD REGIA IVNO MONSTRARAT monstro dederat. Et, ut diximus,
tangit historiam.

445. ET FACILEM VICTV propter bovem; quod licet nunc non dicat,
tamen ex historia sumit.

446. SIDONIA pro ‘Tyria’.

447. DONIS OPVLENTVM ET NVMINE DIVAE aut simulacrum quoque aureum
fuit, et ‘numen’ pro simulacro posuit, ut Cicero «sese iam ne
deos quidem ad quos confugerent habere»; aut vult ostendere
plenum esse praesentia numinis templum.

448. AEREA ‘aerea’ ideo vel quod aes magis veteres in usu
habebant vel quod religioni apta est haec materies; denique
flamen Dialis aereis cultris tondebatur. Aut certe aerea saecula
significantur; nam, ut Hesiodus dicit, tempore quo haec gesta
sunt aereum saeculum fuit.

449. FORIBVS ‘fores’ proprie dicuntur quae foras aperiuntur,
sicut apud veteres fuit. Valvae autem sunt, ut dicit Varro, «quae
revolvuntur et se velant». Ianua autem est primus domus
ingressus, dicta quia Iano consecratum est omne principium.
Cetera intra ianuam ‘ostia’ vocantur generaliter, sive valvae
sint, sive fores, quamvis usus ista corruperit. CARDO ‘cardo’
dictus <ἀπὸ τῆϛ καρδίαϛ> quasi cor ianuae, quo movetur. STRIDEBAT
AENIS ad sua rettulit tempora. Cautum enim fuerat post proditum
hostibus a Tarpeia virgine Capitolium ut aerei cardines fierent,
quorum stridor posset aperta ostia omnibus indicare.

450. HOC PRIMVM IN LVCO secuta sunt enim et alia quae detraxere
formidinem. TIMOREM multi quaerunt cur post visam matrem quicquam
timuerit; quod tamen alii sic solvunt, ut dicant ne tunc quidem
Aenean Venerem quam viderat esse credidisse, cuius, ut ipse
putabat, agnitae nulla verba perceperat. Sed vera solutio haec
est: Venus nihil de Afrorum moribus, unde nunc formidat Aeneas,
sed de classe liberata dixerat filio. Sciendum tamen est in
Vergilio interdum validiora esse obiecta purgatis, vel contra, ut
hoc loco.

451. LENIIT quartae coniugationis tempus praeteritum perfectum
vel in ‘vi’ iunctam exit vel sublata digammo in ‘ii’ pro nostro
arbitrio, ut ‘lenii lenivi’, ‘audii audivi’. Sane cum in ‘vi’
exit, paenultima longa est et ipsa accentum retinet; cum vero in
‘ii’, paenultima brevis est et perdit accentum, quia, ut supra
diximus «unius ob noxam», quotiens vocalis vocalem sequitur
detrahit longitudinem praecedenti. Sed hoc in metro, ubi
necessitas cogit; nam in prosa et naturam suam et accentum
retentat. Nunc ergo ‘leniit’ tertia a fine habet accentum, quia
paenultima brevis est. Sane plerumque accentum suum retinet etiam
sermo corruptus, ut ‘Mercuri’ ‘Domiti’ ‘Ovidi’ tertia a fine
habere debuit accentum, quia paenultima brevis est, sed constat
haec nomina apocopen pertulisse - nam apud maiores idem erat
vocativus qui et nominativus, ut ‘hic Mercurius’ et ‘o Mercurius’
- unde ‘cu’ licet brevis sit etiam post apocopen suum servat
accentum.

452. AVSVS bene ‘ausus’, quia inter incerta satis audacter salus
speratur. ADFLICTIS de adflictis; nec enim esse septimus casus
potest. CONFIDERE <et> fido et confido dativum regit, ut «et
fidere nocti». Sane optima figura est quae numquam a
principalitate discedit, ut «atque humiles habitare casas»
accusativo iunxit, quia ‘habeo domum’ dicimus, unde est ‘habito’
frequentativum.

453. SVB TEMPLO hoc est in templo, ut supra.

454. REGINAM OPPERIENS aut quam intellegebat esse venturam ex
artificum festinatione, aut certe videndae reginae occasionem
requirens. QVAE FORTVNA SIT VRBI felicitas.

455. ARTIFICVMQVE MANVS INTER SE hoc est habebat artificum
conparationem.

456. EX ORDINE hoc loco ostendit omnem pugnam esse depictam, sed
haec tantum dicit quae aut Diomedes gessit aut Achilles; per quod
excusatur Aeneas, si est a fortibus victus.

457. TOTVM VVLGATA PER ORBEM quia Europa intulit, Asia passa est,
Africa iam depingit.

458. ATRIDAS Atrei filios, Agamemnonem et Menelaum. Sed usurpatum
est; nam Plisthenis filii fuerunt. SAEVVM AMBOBVS ACHILLEM atqui
tres dixit. Sed ‘Atridas’ pro uno accipe, quos unius partis
constat fuisse.

460. PLENA LABORIS ‘plenus’ genetivo melius iungitur, ut
Terentius «plenus rimarum sum».

461. EN PRIAMVS laus picturae est, per quam non imago, sed ipse
ostenditur Priamus. SVNT HIC ETIAM SVA PRAEMIA LAVDI ut supra
diximus, omnis Aeneae sollicitudo de moribus Afrorum est, quam
nunc picturae contemplatione deponit. Qui enim bella depingunt,
et virtutem diligunt et miseratione tanguntur. ‘Sua’ id est
congrua, ut «strueremque suis altaria donis». ‘Laudi’ virtuti, ut
«primam merui qui laude coronam».

462. MORTALIA adversa, quibus constat subiacere mortales.

463. SOLVE METVM collectio est. Nam ubi virtus praemia, adversa
miserationem merentur, rite formido deponitur. FERET pro
‘adferet’.

464. INANI epitheton est picturae, aut quia caret corporum quae
imitatur plenitudine aut quia nullius est utilitatis.

465. LARGOQVE VMECTAT FLVMINE VVLTVM tapinosis est quia dixit
‘umectat’. ‘Largo’ nam ‘flumine’ est ‘fluore’, id est fluxu ipso.

466. PERGAMA CIRCVM abusive; non enim circa Pergama, hoc est
arcem, sed circa Troiam bella gerebantur.

467. TROIANA IVVENTVS definitio est Hectoris, ut «Catillusque
acerque Coras, Argiva iuventus». Et re vera sic paene ubique
Homerus ponit, ut Hectori tantum vel Achilli totus cedat
exercitus.

468. HAC PHRYGES bene ubique Vergilius pro negotii qualitate dat
Troianis et nomina; nam timidos Phrygas vocat, ut hoc loco, item
«o vere Phrygiae, neque enim Phryges»; Dardanidas generosos, ut
«Dardanidae magni genus alto a sanguine divum»; Laomedontiadas
perfidos, ut «nondum Laomedonteae sentis periuria gentis»; Troas
fortes, ut «Troes agunt, princeps turmas inducit Asylas»;
Hectoreos quoque fortes, ut «nunc insurgite remis, Hectorei
socii». CRISTATVS ACHILLES secundum Homerum, qui dicit in
Achillis cristis terribile quiddam fuisse.

469. NEC PROCVL HINC RHESI Rhesus rex Thraciae fuit, qui cum ad
Troiae venisset auxilia clausisque iam portis tentoria locavisset
in litore, Dolone prodente Troiano, qui missus fuerat
speculator, a Diomede et Vlixe est interfectus, qui et ipsi
speculatum venerant; abductique sunt equi quibus pendebant fata
Troiana.

470. PRIMO SOMNO prima parte noctis, ut «libra die somnique pares
ubi fecerit horas».

471. TYDIDES Diomedes. Et bene Vlixen celat propter Aenean, ut
supra diximus, aut quia secundum Homerum occidente Diomede
cadavera Vlixes trahebat.

472. ARDENTES et ‘candidos’ significat et ‘veloces’, ut
«pernicibus ignea plantis». Si ‘ignea’ ‘velox’ est, sine dubio et
‘ardens’.

473. XANTHVM fluvium Troiae.

474. PARTE ALIA FVGIENS AMISSIS TROILVS ARMIS veritas hoc habet:
Troili amore Achillem ductum palumbes ei quibus ille delectabatur
obiecisse, quas cum vellet tenere, captus ab Achille in eius
amplexibus periit. Sed hoc quasi indignum heroo carmine mutavit
poeta. ‘Fugiens’ fugere volens accepto iam vulnere.

475. INFELIX multi hoc loco distinguunt, tamen etiam si iungas
‘puer’, unus est sensus. ATQVE INPAR ac si diceret ‘etiam si puer
non esset’. CONGRESSVS ACHILLI ‘congredior tibi’ antiqui
dicebant, sicut ‘pugno tibi’, ‘dimico tibi’. Hodie dicimus
‘congredior tecum’, ‘pugno tecum’, ‘dimico tecum’.

476. CVRRV curribus falcatis usos esse maiores et Livius et
Sallustius docent. INANI sine rectore; nam corpus haerebat.

477. LORA TENENS TAMEN quamquam mortuus.

478. VERSA tracta, ut Plautus «inveniam omnia versa, sparsa».
Venit autem ab eo quod est ‘verror’. INSCRIBITVR dilaceratur, ut
Plautus «corpus tuum virgis ulmeis inscribam». HASTA hostili
scilicet, quam transfixus trahebat.

479. INTEREA dum haec geruntur. Et satis opportune a matribus
festinatur ad templum, ut alibi «nec non ad templum summasque ad
Palladis arces». NON AEQVAE id est iniquae. Litotes figura est,
ut alibi «et vacuis Clanius non aequus acerris».

480. PASSIS participium est ab eo quod est ‘pandor’. Ideo autem
non facit ‘pansus’, quia plerumque ‘n’, quod in prima verbi
positione invenitur, in praeterito participio non est. De qua re
euphonia iudicat, ut ab eo quod est ‘tundor’ et ‘tunsus’ facit,
ut «tunsae pectora palmis», et ‘tusus’, ut «non obtusa adeo
gestamus pectora Poeni». Sciendum tamen est, licet alia euphoniae
causa varientur vel in generibus vel in numeris, ‘nactus’ tamen
et ‘passus’ ‘n’ penitus numquam accipere. PEPLVMQVE FEREBANT
peplum proprie est palla picta feminea Minervae consecrata, ut
Plautus «numquam ad civitatem venio, nisi cum infertur peplum».
Hodie tamen multi abutuntur hoc nomine.

481. SVPPLICITER TRISTES ut decet rogantes. Et bene addidit
‘suppliciter’, quia et per iracundiam et per gravitatem et per
religionem et per dolorem tristes sumus. TVNSAE PECTORA ut
«oculos suffusa».

482. AVERSA irata. Nec enim poterat convertere se simulacrum. Sic
alibi «talia dicentem iamdudum aversa tuetur». Si ‘tuetur’
quomodo ‘aversa’, nisi iratam intellegas?

483. TER CIRCVM ILIACOS apud auctores multa ad sensum, non ad
aspectum possunt referri; tertio enim tractum intellegere
possumus, non in pictura conspicere. Vnde est et illud «mulcere
alternos et corpora fingere lingua». RAPTAVERAT bene forma usus
est frequentativa, per quam ostendit quod per numerum dixerat.

484. EXANIMVM ‘exanimus’ et ‘exanimis’ dicimus, sicut ‘unanimus’
et ‘unanimis’, ‘inermus’ et ‘inermis’. Ergo pro nostro arbitrio
aut secundae erunt declinationis, aut tertiae; sed a tertia
ablativum singularem in ‘i’ mittunt, quia communis sunt generis.
‘Exanimis’ autem est ‘mortuus’, ut hic indicat locus,
‘exanimatus’ vero ‘timens’, ut «exanimata sequens inpingeret
agmina muris». VENDEBAT ingenti arte utitur verbis; nam hoc loco,
quia pingi potuit, praesens tempus posuit, superius, quia pingi
non potuit, sed referri, perfecto executus est tempore dicendo
‘raptaverat’, non ‘raptabat’.

485. TVM VERO INGENTEM GEMITVM iam enim superius eum lacrimasse
dixerat. Hoc ergo addidit visum Hectoris corpus, ut etiam
graviter gemeret.

486. VT CVRRVS quo tractus est. AMICI AVTEM plus est quam si
‘Hectoris’ diceret. Alibi «parvumque patri tendebat Iulum», cum
potuerit dicere ‘mihi’.

487. MANVS INERMES aut sine sceptro aut supplices, ut «et dextras
tendamus inertes». Quod tractum est de historia; qui enim se
dedunt inermes supplicant. Aut re vera ‘inermes’ tunc; contra
Pyrrhum enim processit armatus. Sane per transitum historiam
tetigit, quia constat Priamum, cum ad supplicandum uenisset,
dormientem Achillem excitavisse, ut rogaret eum, cum potuisset
occidere; licet hoc Homerus propter Achillis turpitudinem
supprimat.

488. SE QVOQVE PRINCIPIBVS PERMIXTVM AGNOVIT ACHIVIS aut latenter
proditionem tangit, ut supra diximus, aut virtutem eius vult
ostendere; nimiae enim fortitudinis est inter hostium tela
versari, ut Sallustius «Catilina longe a suis inter hostilia
cadavera repertus est». Cornutus tamen dicit versu isto «vadimus
inmixti Danais» hoc esse solvendum.

489. EOAS ‘e’ naturaliter longa est, fit tamen brevis interdum
quia eam vocalis sequitur, ut «primo surgebat Eoo». NIGRI
MEMNONIS ARMA quia Tithonus, frater Laomedontis, raptus ab
Aurora, filium suum Memnonem ex ipsa progenitum, ad Troiae misit
auxilia. ‘Nigri’ autem dixit Aethiopis, unde prima consurgit
Aurora. ‘Arma’ Vulcania, ut ille indicat versus «te potuit
lacrimis Tithonia flectere coniunx».

490. DVCIT AMAZONIDVM hoc est quod supra dixit «videt Iliacas ex
ordine pugnas». Homerus enim haec omnia tacuit quae facta sunt
post Hectoris mortem. ‘Amazonidum’ autem derivatio est pro
principalitate, sicut «Scipiadas duros bello» pro Scipionibus.
Sane Amazones dictae sunt vel quod simul vivant sine viris, quasi
ᾅμα ζῶσαι, vel quod unam mammam exustam habeant, quasi ἄνευ
μαζοῦ. Has autem iam non esse constat, utpote extinctas partim ab
Hercule, partim ab Achille. PELTIS scutis brevissimis in modum
lunae iam mediae.

491. PENTHESILEA FVRENS furentem ideo dixit, quia sororem suam in
venatione confixit simulans se cervam ferire. Sed hoc per
transitum tangit; nam furor bellicus intellegitur.

492. AVREA amphibolon est hoc loco utrum ipsa aurea an aurea
cingula. Sciendum tamen plerumque amphiboliam metri ratione
dissolvi, ut «aurea composuit sponda» Dido ‘aurea’; si enim ad
spondam referas, non stat versus. EXERTAE nudatae; nudant enim
quam adusserint mammam.

493. VIRGO et sexum ostendit et aetatem.

495. OBTVTV aspectu. IN VNO in unoquoque, hoc est singula
mirabatur.

496. FORMA PVLCHERRIMA ut «pulchra prole».

497. STIPANTE CATERVA ad hoc tantum sequens pertinet comparatio,
quam vituperant multi, nescientes exempla vel parabolas vel
conparationes adsumptas non semper usquequaque congruere, sed
interdum omni parte, interdum aliqua convenire.

498. EVROTAE RIPIS fluvii Laconicae. CYNTHI montis Deli, in qua
natam constat Dianam.

499. EXERCET DIANA CHOROS hoc non ad conparationem pertinet, sed
est poeticae descriptionis evagatio. MILLE finitus numerus pro
infinito; nam de nympharum numero varia est opinio.

500. OREADES nymphae montium Oreades dicuntur, silvarum Dryades,
quae cum silvis nascuntur Amadryades, fontium Napeae vel Naides,
maris vero Nereïdes.

502. TACITVM maior enim est taciturnitatis adfectus, ut supra
«haec secum». Sic Terentius «ut mecum tacita gaudeam».
PERTEMPTANT modo ‘vehementer temptant’. Alibi leviter, ut «blanda
vicissim gaudia pertemptant mentem». Sunt enim multa quae pro
locis intelleguntur, ut ‘inpotens’ et ‘satis’ et ‘minus’ et
‘nihil potens’ significat. INSTANS OPERI zeugma est, ad sequentia
pertinens.

504. REGNISQVE FVTVRIS regnaturae Carthagini.

505. TVM FORIBVS DIVAE instans praecipue foribus. Et hoc loco
distinguendum est - magno enim studio et labore templorum fores
fiebant, quas quibusdam insignibant historiis, ut «in foribus
letum Androgei», item «in foribus pugnam ex auro solidoque
elephanto» - quamvis quidam iungant ‘tum foribus divae media
testudine templi’, ut unum intellegas tectum templi et pronai;
quod si est, sub medio tecto sunt fores. Sed prima melior
expositio est. TESTVDINE camera obliqua, quae secundum eos qui
scripserunt de ratione templorum, ideo sic fit, ut simulacro
caeli imaginem reddat, quod constat esse convexum.

506. SAEPTA ARMIS satellitum scilicet. SOLIO solium proprie est
armarium uno ligno factum, in quo reges sedebant propter tutelam
corporis sui, dictum quasi solidum. Modo iam abusive sellam
regalem intellegimus. ALTE ac si diceret ‘in tribunali’. SVBNIXA
pro ‘subnisa’, ut supra diximus.

507. IVRA DABAT LEGESQVE VIRIS ius generale est, sed lex iuris
est species. Non est ergo iteratio. Quod autem dixit ‘viris’ ad
Didonis pertinet laudem.

508. SORTE TRAHEBAT proprie locutus est; trahuntur enim sortes,
hoc est educuntur.

509. CONCVRSV ACCEDERE MAGNO cum magna Afrorum multitudine. Et
hoc est quod formidat Aeneas, incertus qua eos mente comitentur.

512. DISPVLERAT segregaverat. Et magna est inter ‘di’ et ‘de’
differentia, ut diximus. PENITVS longe a regina remotos; quae res
etiam insolentes custodes litorum fecit.

513. OBSTIPVIT et ad admirationem et ad timorem hic pertinet
sermo, quo dicenda praeoccupat.

514. LAETITIAQVE METVQVE ‘laetitia’ propter socios, ‘metu’
propter concursum.

515. ARDEBANT cupiebant, ut «formosum pastor Corydon ardebat
Alexin». ‘Ardeo’ autem et accusativum regit et ablativum. RES
INCOGNITA hoc est qua adfectione Poenorum populus conveniret.

516. DISSIMVLANT dissimulamus nota, simulamus ignota, ut
Sallustius «simulator ac dissimulator».

517. QVAE FORTVNA utrum prospera, an adversa?

518. CVNCTI NAM LECTI NAVIBVS IBANT bene addidit ‘lecti’, ne
penitus omnes intellegeres. Nonnulli tamen ‘lectis navibus’
legunt; quod et si sit, hypallage est et illuc sensus recurrit.
Et sciendum plerumque, ut hoc loco addi aliquid generalitati et
fieri specialitatem. Item si dicas ‘omnes scolastici laborant’,
generalitas est; si addas ‘isti’, fit specialitas, ut Sallustius
«transgressos omnis recipit mons Balleia» prudenter addidit
‘transgressos’.

519. ORANTES VENIAM pacem propter incendium navium. Et proprie
verbum pontificale est; unde est «tu modo posce deos veniam» et
paulo post «pacemque per aras exquirunt». Dicta autem venia ad
eliciendam misericordiam. Meretur enim benivolentiam numinum qui,
licet innocens sit, veniam tamen tamquam peccaverit petit; unde
est confessio illa in Terentio «quid meritu's? crucem».

520. MAXIMVS ILIONEVS rebus omnibus maximus; nec enim aliquid
addidit. Et non sine causa ipsum ubique inducit loquentem; ut
enim Homerus dicit, Phorbas, pater Ilionei, semper Mercurio deo
eloquentiae favente pugnavit, ut Horatius «Mercuri facunde nepos
Atlantis». Merito ergo huic datur eloquentia. PLACIDO SIC PECTORE
COEPIT more suo uno sermone habitum futurae orationis expressit.

522. O REGINA secundum artem rhetoricam id ei dat quod vult
inpetrare. Nam eam per laudem benivolam reddit.

523. IVSTITIA bene consideravit sexum; nec enim ‘virtute’ poterat
dicere. FRENARE continere, ut contra «et Numidae infreni
cingunt».

524. TROES TE MISERI tacitis occurrit quaestionibus, ne ad
populationem venisse videantur more qui tunc vigebat. VENTIS
MARIA OMNIA VECTI per maria. Et est contra illud, cur ad Africam
venerint.

526. PARCE PIO GENERI quotiens invidiosae sunt praesentes
personae, rhetoricum est ad alias confugere, ut hoc loco confugit
ad genus. ET PROPIVS vicinius scilicet, ut tamquam victi
accipiantur, non tales qualis Paris fuit in Spartae expugnatione
raptuque Helenae. Nam historiae hoc habet veritas, non voluntate
Helenam secutam, sed raptam expugnata civitate, unde et recipi
meruit a marito. Tangit autem hoc latenter Vergilius illo loco
«me duce Dardanius Spartam expugnavit adulter».

527. POPVLARE antiqui et ‘populo’ et ‘populor’ dicebant, unde est
‘populare’ et «populatque ingentem farris acervum curculio».
Nunc tamen passiva tantum utimur declinatione.

529. NON EA VIS ANIMO argumentum ab inpossibili, ut «quid Troes
potuere?». ‘Vis’ autem est ‘possibilitas’.

530. EST LOCVS conparatione orbis totius Italia locus est; nam
provincia ‘locus’ non potest dici. Minus est autem ‘quam’, ut
«urbs antiqua fuit». HESPERIAM Hesperiae duae sunt, una quae
Hispania dicitur, altera quae est Italia. Quae hac ratione
discernuntur: aut enim ‘Hesperiam’ solam dicis et significas
Italiam, aut addis ‘ultimam’ et significas Hispaniam, quae in
occidentis est fine, ut Horatius «qui nunc Hesperia sospes ab
ultima». Et haec est vera Hesperia, ab Hespero dicta, id est
stella occidentali. Ceterum Italia ‘Hesperia’ dicitur a fratre
Atlantis, qui pulsus a germano Italiam tenuit eique nomen
pristinae regionis inposuit, ut Hyginus docet.

531. ANTIQVA nobilis; nec enim nova esse potest, licet primam
terram suam esse dicant Athenienses. VBERE GLEBAE ‘uber’ proprie
est ‘fecunditas’. Et bene Italiae virtutem fecunditatemque
conlaudat, ne Africam petisse videantur.

532. OENOTRI COLVERE VIRI deest ‘quam’. ‘Oenotria’ autem dicta
est vel a vino optimo quod in Italia nascitur vel, ut Varro
dicit, ab Oenotro, rege Sabinorum. NVNC FAMA subaudimus ‘est’.
MINORES ‘maiores’ et ‘minores’, quotiens de genere dicimus,
numeri sunt tantum pluralis.

533. ITALIAM DIXISSE Italus, rex Siciliae, ad eam partem venit in
qua regnavit Turnus, quam a suo nomine appellavit Italiam; unde
est «fines super usque Sicanos» hoc est ‘usque ad ea loca’ quae
tenuerunt Sicani, id est Siculi, a Sicano, Itali fratre. Nam non
‘usque ad Siciliam’; nec enim fieri poterat.

535. CVM SVBITO ADSVRGENS FLVCTV NIMBOSVS ORION Oenopion rex cum
liberos non haberet a Iove Mercurio Neptunoque, quos hospitio
susceperat, hortantibus ut ab his aliquid postularet petiit ut
sibi concederent liberos. Illi intra corium immolati sibi bovis
urina facta praeceperunt ut obrutum terra conpletis maternis
mensibus solveretur. Quo facto inventus est puer, cui nomen ab
urina inpositum est, ut Οὐρίων diceretur, quod Dorica lingua ita
commutatum est, ut ου diphthongus in ω verteretur. Quod autem
plerumque prima syllaba brevis invenitur, ut hoc loco, cum sit
naturaliter longa, Graecae rationis est; nam detractio fit υ
litterae et ο remanet brevis, quo modo οὔρεά τε σκιόεντα pro
ὄρεα, ποίησον pro πόησον. Et hoc, quia aut ω est naturaliter
longa aut ου diphthongus; ceterum si sit in proprio nomine
dichronos, ut omnes Latinae sunt, propriorum nominum abutemur
licentia, ut in Artibus lectum est. Orion ergo postea venator
factus, dum vellet cum Diana concumbere, ut Horatius dicit, eius
sagittis occisus est, ut Lucanus, inmisso scorpione periit, et
deorum miseratione relatus in sidera signum famosum tempestatibus
fecit. Veri similius autem est a scorpione interemptum, quo
oriente occidit. Sane magnitudine sua multis oritur diebus, et
ideo eius etiam apud peritos est incerta tempestas: unde dictum
est ‘cum subito adsurgens’ ad excusationem non praevisae
tempestatis. Et multi superfluo quaerunt cur ortus commemoretur
Orionis, cum sit inmissa a Iunone tempestas. Sed Ilioneus ista
non novit quae a poeta supra dicta sunt, per musam, ut diximus,
cognita. Et constat numina nisi inventa occasione nocere non
posse: quod in omni suo opere Vergilius diligenter observat.

536. IN VADA CAECA incognita, latentia. PROCACIBVS AVSTRIS
perseverantibus. Et ‘procax’ proprie ‘petax’ est; nam ‘procare’
est ‘petere’, unde et ‘proci’ petitores dicuntur.

537. PERQVE VNDAS SVPERANTE SALO elevato mari et in undas diviso,
ut solet in tempestate. ‘Salo’ autem venit ab eo quod est ‘hoc
salum’ ‘sali’, nam «sale tabentes» ab eo quod est ‘hic sal’
‘salis’. PERQVE INVIA SAXA ‘invia’, id est aspera, inmania. Vnde
et Dido paulo post ‘quae vis inmanibus adplicat oris’? Non enim
suos vituperat, sed naturam litoris culpat.

538. ADNAVIMVS ORIS elegit verbum aptum naufragio ad eliciendam
misericordiam: quamvis et de navibus ‘natat’ lectum sit, ut
«natat uncta carina».

539. QVOD GENVS HOC HOMINVM? rhetorice vituperaturus mores non ad
Didonem loquitur, sed ad tertiam se confert personam.

540. HOSPITIO PROHIBEMVR HARENAE ut alibi «litusque rogamus»;
occupantis est enim possessio litoris. Vnde ostenduntur crudeles,
qui etiam a communibus prohibent.

541. PRIMAQVE VETANT CONSISTERE TERRA id est in litore, ut alibi
«tuque o, cui prima frementem fudit equum magno tellus percussa
tridenti».

542. MORTALIA ARMA mortalem possibilitatem. Sane ‘arma’ etiam
consilia significant, ut «quaerere conscius arma». Sed hoc loco
terret latenter propter Siciliam; nam et paulo post ait ‘sunt et
Siculis regionibus urbes’, cum unam habeant, in qua Acestes
regnat: sed ad terrorem ‘urbes’ posuit.

543. AT SPERATE DEOS abusive ‘timete’, ut alibi «hunc ego si
potui tantum sperare dolorem», cum speremus bona, timeamus
adversa. MEMORES FANDI ATQVE NEFANDI iusti et iniusti. Et bene
‘memores’, quia etiamsi non statim puniant crimina, sunt tamen
memores, ut Horatius «raro antecedentem scelestum deseruit pede
Poena claudo».

545. NEC PIETATE FVIT multum interest inter iustitiam et
pietatem; nam pietas pars iustitiae est, sicut severitas. Nunc
ergo hoc dicit, qua parte sit iustus, id est pietate. Et bene duo
laudat in Aenea: pietatem, quam a Didone inpetrare contendit, et
virtutem, quam vult timeri. BELLO MAIOR ET ARMIS non est
iteratio; nam ‘bellum’ et consilium habet, ‘arma’ tantum in actu
ipso sunt.

546. SI VESCITVR AVRA ‘vescor illa re’, ut alibi «vescitur Aeneas
simul et Troiana iuventus perpetui tergo bovis et lustralibus
extis». Nec nos decipiat quod dicit Plinius, ut elocutiones ex
similibus formemus; nam ecce ‘comedo illam rem’ dicimus, nec
tamen ‘vescor illam rem’. Et ipse enim dicit non usquequaque hoc
esse faciendum.

548. NON METVS hoc loco distinguendum est. Cuius autem rei ex
sequentibus probat; nam vult eam non timere ne inaniter praestet.
OFFICIO NEC TE CERTASSE PRIOREM PAENITEAT ‘nec tibi parum
videatur prima beneficia praestitisse, cum possis maiora
recipere’. Nam ‘paeniteat’ ‘parum videatur’ est, ut in Heauton
Timorumeno «at enim quantum hic operis fiat paenitet», hoc est
parum videtur.

550. TROIANOQVE A SANGVINE CLARVS ACESTES cum Laomedon promissam
murorum mercedem Neptuno et Apollini denegasset, Neptunus iratus
Troiae inmisit cetos quod eam vastaret. Vnde Apollo consultus,
cum et ipse irasceretur, contraria respondit dicens, obiciendas
puellas nobiles beluae. Quod cum fieret timens Hippotes quidam
nobilis filiae Egestae, cum Laomedontis regis Hesiona iam esset
orta seditione religata, inpositam eam navi misit quo fors
tulisset. Haec ad Siciliam delata a Crimiso fluvio, quem Crinisum
Vergilius poetica licentia vocat, converso in ursum vel canem
conpressa edidit Acesten, qui ex matris nomine civitatem Troianis
condidit quae hodie Segesta nominatur.

551. QVASSATAM VENTIS iusta petitio. SVBDVCERE in terram trahere.
‘Deducere’ autem in mare mittere, ut «deducunt socii naves».

552. APTARE aptas eligere. STRINGERE REMOS aut ‘defrondare’, ut
«agricolae stringunt frondes», aut ‘fractos stringere’, id est
ligare.

553. SOCIIS ET REGE RECEPTO syllepsis per numeros, ut «hic illius
arma, hic currus fuit».

555. SIN ABSVMPTA SALVS hoc est, si periit Aeneas, qui Troianorum
salus est.

556. NEC SPES IAM RESTAT IVLI bene de Ascanio ‘spem’ dicit
propter aetatem.

557. SEDESQVE PARATAS propter Acestis cognationem.

558. REGEM aut qui nunc rex est, aut qui etiam noster futurus
est.

559. TALIBVS ILIONEVS aut subaudis ‘loquebatur’, aut ex
posterioribus ‘fremebat’ intellegis. ORE FREMEBANT hoc est
consentiebant. Et bene ‘ore’, quia et armis possumus fremere.

561. TVM BREVITER DIDO atqui non breviter loquitur. Sed ‘breve’
et ‘longum’, ‘parvum’ et ‘magnum’ perfectum nihil habent, sed per
conparationem intelleguntur, ut supra de provincia «est locus»
orbis, ut diximus, conparatione. Item hoc loco ‘breviter’, id est
minus quam Ilioneus. Et notandum regum esse breviloquium, <et>,
ut multis in Vergilio locis probatur, feminarum verecundiam. Vnde
utrumque dedit Didoni. VVLTVM DEMISSA nota figura est, ut
«oculos suffusa nitentes».

562. SOLVITE CORDE METVM TEVCRI sicut supra Iovis oratio, partim
obiecta purgat, partim petita promittit. Sciendum sane quia cum
petuntur vel promittuntur aliqua a validissimis inchoandum est,
ut hoc loco. Et est genus argumenti a necessario. SECLVDITE CVRAS
iteratio est ad augmentum benivolentiae. ‘Secludite’ vero pro
‘excludite’: quod fit aut propter hiatum aut propter suavitatem,
ut «a, silice in nuda conixa reliquit» pro ‘enixa’.

563. RES DVRA ac si diceret ‘est quiddam’. Et duo formidat:
vicinos barbaros et fratris adventum, quae propter novitatem
personarum generaliter dicens reliquit. ET REGNI NOVITAS quae
semper habet timorem.

564. MOLIRI bene non ‘facere’, sed ‘moliri’, ut terroris sit, non
crudelitatis.

565. QVIS GENVS AENEADVM satis propere dixit ‘Aeneadas’, quamquam
ab Ilioneo audierit «rex erat Aeneas nobis»; nec haec in opere
inemendato miranda sunt. TROIAE NESCIAT VRBEM aut Ilium dicit,
quod in Troia est, aut ‘Troiae urbem’, ut «urbem Patavi», «urbem
Buthroti».

566. INCENDIA BELLI id est vim; semper enim diluvio et incendio
conparat bellum, ut «in segetem veluti cum flamma furentibus
austris incidit aut rapidus montano gurgite torrens».

567. NON OBTVSA ADEO ‘adeo’ aut non multum, ut in Terentio
«adulescentem adeo nobilem», aut ‘non adeo’, ut tu dicis.
‘Obtusa’ vero ‘stulta’, id est crudelia.

568. NEC TAM AVERSVS EQVOS TYRIA SOL IVNGIT AB VRBE fabula quidem
hoc habet: Atreum et Thyestem germanos, cum in dissensione sibi
nocere non possent, in simulatam gratiam redisse. Qua occasione
Thyestes cum fratris uxore concubuit. Atreus vero ei filium
epulandum adposuit. Quae Sol ne pollueretur aufugit. Sed
veritatis hoc est: Atreum apud Mycenas primum solis eclipsin
invenisse, cui invidens frater ex urbe discessit tempore quo eius
probata sunt dicta.

569. SEV VOS HESPERIAM MAGNAM μεγάλη enim Ἑλλὰϛ appellata est,
quia a Tarento usque ad Cumas omnes civitates Graeci condiderunt.

570. SIVE ERYCIS FINES Eryx Veneris et Butae filius fuit, qui
occisus ab Hercule monti ex sepultura sua nomen inposuit, in quo
matris fecerat templum, quod Aeneae adscribit poeta dicens «tum
vicina astris Erycino in vertice sedes fundatur Veneri Idaliae».
In hoc autem monte dicitur etiam Anchises sepultus, licet
secundum Catonem ad Italiam venerit.

573. VRBEM QVAM STATVO VESTRA EST multi antiptosin volunt, ut sit
pro ‘urbs’. Sed si sic intellegamus, ‘quam’ nihilominus sequitur
et syllepsis fit per casus mutationem; debuit enim dicere ‘urbs
quae statuitur vestra est’. Melius ergo est ‘vultis’ bis
intellegere, ut sit ‘vultis regnis considere? Vultis urbem quam
statuo? Vestra est’, ut est «eruet ille Argos Agamemnoniasque
Mycenas ipsumque Aeaciden» - subaudis ‘ille’. Alter enim Pyrrhum
vicit, alter Mycenas. Item «non ignara mali miseris succurrere
disco».

574. AGETVR regetur.

575. NOTO COMPVLSVS EODEM aut quovis vento, aut re vera Noto, qui
de syrtibus Carthaginem ducit; supra enim Ilioneus «in vada
caeca tulit penitusque procacibus austris». ‘Eodem’ ‘o’
naturaliter longa est, sed si corripiatur metri est, ut
«steteruntque comae».

576. ADFORET adveniat; temporis est futuri. EQVIDEM in omni
Vergilio ‘ego quidem’ significat, sed in aliis et pro ‘quidem’
tantum ponitur, ut Tullius «equidem ego ceteras tempestates».
Item Persius «non equidem hoc dubites amborum foedere certo
consentire dies». CERTOS aut ‘veloces’, aut ‘fideles’; utrumque
enim hoc loco significat. Aliquando et ‘firmos’, ut Sallustius
«apud latera certos locaverat». Aliquando et ‘deliberati
iudicii’, ut «certus iter».

577. ET LIBYAE καταχρηστικῶϛ nam Dido Libyae regna non retinet.

578. EIECTVS naufragus, ut «eiectum litore egentem».

579. ANIMVM ARRECTI nota figura est.

580. IAMDVDVM et ‘cito’ significat, ut «iamdudum sumite poenas»,
et ‘olim’, ut hoc loco.

582. SVRGIT oritur. Et est translatio corporis ad animum, ut
alibi «stat conferre manum Aeneae».

584. QVEM VIDIMVS IPSI SVBMERSVM quod ante doloris fuerat, ut
«ipsius ante oculos», nunc consolationis est, cum cernit omnes
incolomes.

585. DICTIS RESPONDENT CETERA MATRIS modo ‘consentiunt’, quia
dixerat supra «namque tibi reduces socios». Alibi ‘respondet’
‘respicit’, ut «respondet Gnosia tellus».

587. SCINDIT SE NVBES ‘nubes’ tantum dicimus, non ‘nubs’, licet
dicamus ‘trabs’ ‘trabes’, ‘stirps’ ‘stirpes’, ‘prex’ ‘preces’,
‘plebs’ ‘plebes’. Sed de his tantum quae legimus sunt ponenda;
non enim artis sunt, sed usurpationis, qua metri causa utuntur
poetae, ut vel minuant vel augeant nominativum. Inde est et
‘supellex’ ‘supellectilis’.

588. RESTITIT AENEAS abscedente scilicet nube. CLARAQVE IN LVCE
REFVLSIT laus est nimiae pulchritudinis, cui nec lucis claritas
derogavit.

589. OS VMEROSQVE DEO SIMILIS similes umeros habens deo; et est
Graeca figura, ut diximus supra. IPSA ut quod sequitur ‘nato
genetrix’, aut certe ‘ipsa’, id est pulchritudinis dea.

590. DECORAM CAESARIEM a caedendo dicta ‘caesaries’, ergo tantum
virorum est. Quod autem dicit ‘decoram’ vult etiam in Aenea
naturalem fuisse pulchritudinem, ne si totum tribuat Veneri,
nihil Aeneae sit reliquum, vel contra nihil relinquatur matris
favori. Quod sequens melius indicat conparatio. Vt Horatius
«fortes creantur fortibus» magna arte nec eruditioni aliquid nec
natalibus derogat. IVVENTAE ‘iuventus’ est multitudo iuvenum,
‘Iuventas’ dea ipsa, sicut Libertas, ‘iuventa’ vero aetas; sed
haec a poetis confunduntur plerumque.

591. PVRPVREVM pulchrum, ut Horatius «purpureis ales oloribus».
LAETOS HONORES non terribiles, ut esse in viris fortibus solet.

592. MANVS vel artificis, vel ars ipsa. EBORI DECVS ‘ebur’ a
barro dictum, id est elephanto, ut Horatius «quid tibi vis,
mulier, nigris dignissima barris?» Sane naturam huius nominis nec
derivatio nec obliqui casus reservant. Et ‘eboreus’ enim et
‘eburneus’ facit <et eboris>, non ‘eburis’, sicut ‘murmuris’.

593. PARIVSVE LAPIS candidissimus est, lygdinus nomine, qui apud
Parum nascitur.

594. TVM SIC quid est ‘sic’? Et sui gratia praepotens et matris
auxilio.

595. CORAM QVEM QVAERITIS hoc loco distinguendum; nam si unum
esset, ‘adest’ diceret, non ‘adsum’.

597. O SOLA propter Polymestoris factum, qui fide violata defecit
ad Graecos, ut habemus in tertio. MISERATA et ‘miseror’ et
‘misereor’ unum significat, sed ‘miseror’ accusativum regit, ut
hoc loco, item «nec miseratus amantem est», ‘misereor’ genetivum,
unde est «miserere animi non digna ferentis».

598. QVAE NOS RELIQVIAS DANAVM si Troianos significat,
simpliciter intellegis; si ad se refert, quod Achillem evasit
favore Neptuni. TERRAEQVE MARISQVE ‘terrae’ propter Cretensem
pestilentiam, ‘maris’ propter Orontis interitum.

599. OMNIVM EGENOS ‘egeo’ honestius genetivo iungitur quam
ablativo, cui iungit Cicero, ut «eget ille senatu». Item contra
Vergilius «quorum indiget usus».

600. VRBE DOMO SOCIAS hoc est ‘et publico et privato dignaris
hospitio’.

601. NON OPIS EST NOSTRAE DIDO ‘opis’ possibilitatis. Et secundum
Ateium philologum ‘opes’ numero tantum plurali divitias
significant, ut «Troianas ut opes», numero tantum singulari
auxilium, ut Terentius «fer opem, serva me obsecro», ab utroque
possibilitatem. NEC QVICQVID VBIQVE EST GENTIS DARDANIAE meminit
historiae. Multi enim post excidium Troiae orbis diversa
tenuerunt, ut Helenus Epirum, Antenor Venetiam, alii Sardiniam
secundum Sallustium, alii vicina Syrtibus loca secundum Lucanum,
ut «portusque quietos ostendit Libyae Phrygio placuisse
magistro».

603. SI QVA PIOS RESPECTANT NVMINA si quidem, ut Horatius «si
tamen impiae non tangenda rates transiliunt vada»; nec enim
congruit optare dubitantem. Aut certe ad se rettulit, qui cum
pius esset, tot laborabat incommodis.

604. SI QVID VSQVAM IVSTITIAE EST si valet apud homines iustitia.
ET MENS SIBI CONSCIA RECTI secundum Stoicos, qui dicunt, ipsam
virtutem esse pro praemio, etiamsi nulla sint praemia.

605. QVAE TE TAM LAETA TVLERVNT SAECVLA alibi «nati melioribus
annis»; felicitas enim temporum ex nascentum meritis comprobatur.

606. QVI TANTI TALEM GENVERE PARENTES secundum artem rhetoricam
parentes quos ignorat laudat ex liberis. Simul sciendum omnia hoc
loco laudis praecepta servata; nam et a parentibus laudat, ut
‘qui tanti talem genuere parentes’, et ab ipsa, ut «urbe domo
socias», et a futuro, ut «nomenque tuum laudesque manebunt».

607. IN FRETA abusive modo ‘maria’; nam proprie fretum est mare
naturaliter mobile, ab undarum fervore nominatum. DVM MONTIBVS
VMBRAE LVSTRABVNT CONVEXA alii hoc loco distinguunt et dicunt,
‘quamdiu inclinata in montibus latera umbrae pro solis flexu
circumibunt’, ut «lustrat Aventini montem»; aut ‘lustrabunt’
‘inumbrabunt’, unde ‘lustra’ et ferarum cubilia et lupanaria per
contrarium dicimus, quia parum inlustrantur. Alii tamen ‘convexa
sidera’ volunt, id est pendentia, ut «et caeli convexa per
auras», id est suspensa, planetasque intellegunt, quia non sunt
fixi, sed in aëre feruntur. ‘Pasci’ autem aquis marinis sidera,
id est ignes caelestes, physici docent, secundum quos Lucanus ait
«atque undae plus quam quod digerat aër».

613. OBSTIPVIT animo perculsa est, quod iam futuri amoris est
signum. PRIMO ASPECTV id est pulchritudine.

614. CASV DEINDE id est miseratione. ET SIC ORE LOCVTA EST
pleonasmos, sicut «vocemque his auribus hausi».

615. QVIS TE NATE DEA ‘quis’, ‘qualis’; admirantis enim est, non
interrogantis, ut «quis globus, o cives!». Non enim interrogat
ille qui nuntiat. Hoc autem Dido, ut post indicat, ex Teucri
narratione cognovit.

616. QVAE VIS qualis. INMANIBVS ORIS ut Sallustius «mare saevum,
inportuosum». ADPLICAT secundum praesentem usum per ‘d’ prima
syllaba scribitur, secundum antiquam orthographiam, quae
praepositionum ultimam litteram in vicinam mutabat, per ‘p’,
secundum euphoniam per ‘a’ tantum. Praepositio enim cum ad
conpositionem transierit aut vim suam retinet, ut ‘indico’, aut
mutat ultimam litteram, ut ‘sufficio’, aut perdit, ut ‘coemo’.

617. DARDANIO ANCHISAE bene Anchisen addidit, cum multis enim
Venus concubuit. Sed sciendum Anchisen pastorem fuisse et cum eo
amato Venerem concubuisse. Vnde Aeneas circa Simoin fluvium natus
est; deae enim vel nymphae enituntur circa fluvios vel nemora.
Quod cum iactaret Anchises, adflatus est fulmine oculoque
privatus.

619. TEVCRVM SIDONA VENIRE historia hoc habet, Herculem cum
Colchos iret perdito Hyla post peragratam Mysiam navibus Troiam
venisse. A cuius portu cum eum Laomedon arceret, occisus est, et
eius filia Hesiona belli iure sublata comiti Telamoni tradita
est, qui primus ascenderat murum, unde Teucer natus est; nam
Aiacem ex alia constat esse procreatum. Tunc Hercules Priamum
quoque redemptum a vicinis hostibus in paterno regno locavit;
unde et Priamus dictus est ἀπὸ τοῦ πρίασται, id est emi. Ceterum
quae de liberata dicuntur Hesiona constat esse fabulosa. Sed
Teucer, cum Troia eversa sine fratre esset reversus, qui se
furore propter perdita Achillis arma interemerat, Salamine pulsus
Sidona venit, ex quo Dido cuncta cognovit. Aiax autem Achillis
patruelis frater fuerat, quoniam Telamon et Peleus fratres
fuerunt, Aeaci filii.

621. VASTABAT CYPRVM quam subactam concessit Teucro, ut in ea
conlocaret imperium.

623. CASVS hoc loco ‘ruinae’, non fortunae intellegendus est
‘casus’.

625. IPSE HOSTIS Troianorum laudis exaggeratio, quod etiam ab
hoste laudantur. FEREBAT laudabat, praeferebat.

626. TEVCRORVM A STIRPE VOLEBAT propter genus maternum, ut supra
diximus. Et plus est quod dixit ‘volebat’, quasi materno gaudens
refutaret genus paternum.

627. TECTIS SVCCEDITE NOSTRIS ad convivium vocat; nam iam supra
dixit «urbe, domo socias».

628. SIMILIS FORTVNA scilicet adversa.

630. NON IGNARA MALI MISERIS SVCCVRRERE DISCO quare ‘non disco’?
Quia ‘non sum ignara’. Bis enim intellegimus ‘non’, ut supra
diximus. Sic Sallustius «segnior neque minus gravis et multiplex
cura».

632. INDICIT HONOREM id est iussit fieri supplicationes. Et bene
‘indicit’, quia Troiani inopinato venerant. Et feriae aut
legitimae sunt aut indictae. Indici autem dicuntur quia paupertas
maiorum ex collatione sacrificabat, aut certe de bonis
damnatorum; unde et supplicia dicuntur supplicationes, quae sunt
de bonis supplicia passorum. Sallustius «in suppliciis deorum
magnifici». Hinc etiam sacrum et venerabile et exsecrandum
intellegimus, quia sacrae res de bonis exsecrandorum fiebant.

635. TERGA SVVM non declinatio ‘u’ hoc loco geminat, sed ratio
nominis in quo est ‘u’, sicut et in ‘rum’ mittit genetivum
pluralem non per declinationem, sed quia est in nomine ‘r’, ut
‘patrum’. Alituum vero ubi legimus, parenthesis est, sicut
Mavortis, nam ‘alitum’ facit.

636. MVNERA LAETITIAMQVE DEI id est vinum; aut certe, ut multi
legunt, ‘laetitiamque die’, id est ‘diei’, ut supra dicta munera
sint multorum dierum usui sufficientia. Intellegamus autem missa
aliqua etiam ad usum diei.

637. LVXV modo ‘abundantia’, alibi ‘luxuria’. Et notandum quia
affluentiam ubique exteris gentibus dat, Romanis frugalitatem,
qui et duobus tantum cibis utebantur et in atriis edebant
sedentes; unde Iuvenalis «quis fercula septem secreto cenavit
avus?» et Vergilius «perpetuis soliti patres considere mensis».

639. LABORATAE VESTES labore perfectae, ut «laboratasque premunt
ad pectora ceras». Et est sermo in conpendium coactus, sicut
«rapuitque in fomite flammam», id est raptim fecit.

640. INGENS ARGENTVM MENSIS aut subaudis ‘exponunt’, aut mensas
argenteas accipe. CAELATAQVE IN AVRO insculpta. Et nomen hoc in
principali aliam habet naturam, in derivatione mutat. Nam celum
est unde operantur argentarii, quod producitur naturaliter, sed
in derivatione mutatur; diphthongus namque est, ‘caelataque in
auro’.

641. SERIES ordo conexus.

642. PER TOT DVCTA VIROS a Belo, primo rege Assyriorum, ut «ab
antiquo durantia cinnama Belo», usque ad Belum, patrem Didonis,
qui et ipse Assyrius fuit. Hinc est «quam Belus et omnes a Belo
soliti», cum inter patrem et filiam medius nullus existat. Et hoc
regis nomen ratione non caret; nam omnes in illis partibus Solem
colunt, qui ipsorum lingua ‘El’ dicitur, unde et Ἣλιος. Ergo
addita digammo et in fine facta derivatione a Sole regi nomen
inposuit.

643. AENEAS sequitur ‘rapidum ad naves’, cetera per parenthesin
dicta sunt.

644. RAPIDVM AD NAVES PRAEMITTIT ACHATEN non ‘praemittit’ - nec
enim ipse sequitur - sed ‘praerapidum’, quod ex affectu patris,
intellegendum est, non ex Achatae velocitate. Et sic
‘praerapidum’ dixit quomodo Terentius «per pol quam paucos», hoc
est ‘perquam paucos’; ‘pol’ enim ipsum per se plenum est iurantis
adverbium, cui praepositio separatim numquam cohaeret.

645. FERAT adferat, nuntiet, ut «feret haec aliquam tibi fama
salutem».

646. STAT modo ‘est’; alias ‘horret’, ut «stant lumina flamma et
«stabat acuta silex»; item ‘plenum est’, ut «iam pulvere caelum
stare vident»; item ‘positum est’, ut «stant Manibus arae»; item
‘placet’, ut «stat conferre manum Aeneae» et «stat casus renovare
omnes». Pro loco ergo hic sermo intellegendus est.

647. ILIACIS EREPTA RVINIS commendat ex loci difficultate, ut
«nec tuta mihi valle reperti»; item ex persona, ut ‘ornatus
Argivae Helenae’ et ‘Ilione quod gesserat olim’, ut «hoc Priami
gestamen erat»; quemadmodum plerumque ex longinquitate, ut «ex
Aethiopia est usque haec». EREPTA laborat hoc sermone probare ab
Aenea non esse proditam patriam, si ornatus Helenae, quam cum
Antenore Troiam prodidisse manifestum est, ex incendio eripuit
bellorum casu, non pro praemio proditionis accepit.

648. SIGNIS AVROQVE signis aureis, ut «molemque et montes».
PALLAM RIGENTEM duram propter aurum, sicut vel novas vestes
videmus. Significat autem tunicopallium, quod secundum Varronem
‘palla’ dicta est ab inrugatione et mobilitate quae est et circa
finem huiusmodi vestium, ἀπὸ τοῦ πάλλειν.

649. ET CIRCVMTEXTVM VELAMEN cycladem significat. ACANTHO
herbacantho, id est flexibili virgulto in cuius imitationem arte
vestis ornatur.

650. ORNATVS ARGIVAE HELENAE a vicinitate dixit ‘Argivae’. Et
paulo post ‘Mycenis’, cum Spartana fuerit, quae civitas est in
Laconica; nam legimus «me duce Dardanius Spartam expugnavit
adulter». Et vide iam omen infelicitatis futurae, cum adulterae
suscipit munera.

651. INCONCESSOSQVE HYMENAEOS et fato et legibus. Hymenaeus
autem, ut alii dicunt, deus est nuptiarum, ut alii, quidam
iuvenis fuit qui die nuptiarum oppressus ruina est; unde
expiationis causa nominatur in nuptiis. Falsum est autem; nam
vitari magis debuit nomen extincti. Sed hoc habet veritas.
Hymenaeus quidam apud Athenas inter bella saevissima virgines
liberavit; quam ob causam nubentes eius invocant nomen quasi
liberatoris virginitatis. Hinc etiam apud Romanos Thalassio
invocatur; cum enim in raptu Sabinarum plebeius quidam raptam
pulcherrimam duceret, ne ei auferretur ab aliis, Thalassionis eam
ducis nobilis esse simulavit; cuius nomine fuit puellae tuta
virginitas.

652. MATRIS LEDAE MIRABILE DONVM vel quod ipsa filiae vel quod ei
Iuppiter dederat.

653. PRAETEREA SCEPTRVM bene offert munera apta personis, sicut
etiam Latino in septimo.

654. MAXIMA NATARVM PRIAMI quia ante etiam feminae regnabant,
praesertim primogenitae; unde est ‘maxima’. Haec autem uxor
Polymestoris fuit. MONILE ornamentum gutturis, quod et
‘segmentum’ dicunt, ut Iuvenalis «segmenta et longos habitus»;
licet segmentatas vestes dicamus, ut ipse «et segmentatis
dormisset parvula cunis».

655. BACATVM ornatum margaritis. Dicimus autem et ‘haec
margarita’ et ‘hoc margaritum’ et ‘haec margaris’, quod Graecum
est, quo modo ‘Nais’. Sane multi separant gemmam a margarita, ut
Cicero «nullam gemmam aut margaritam», et gemmas volunt dici
diversi coloris, margaritas vero albas; vel gemmas integras,
margaritas pertusas. DVPLICEM aut latam, ut «duplici aptantur
dentalia dorso», item «at duplex agitur per lumbos spina»; aut
certe re vera duplicem gemmis et auro.

656. HAEC CELERANS celeriter facere cupiens.

657. AT CYTHEREA ab insula quae numero tantum plurali dicitur, ut
«sunt alta Cythera». NOVAS ARTES ars τῶν μέσων est, unde sine
epitheto male ponitur.

658. FACIEM MVTATVS nota figura est. Quod autem addidit ‘et ora’,
perissologia est.

659. FVRENTEM INCENDAT REGINAM incendat et furere faciat, ut
«animumque labantem inpulit».

661. DOMVM TIMET AMBIGVAM in qua habitat mutabilis femina, ut
«varium et mutabile semper femina»; item Iuno in quarto
«suspectas habuisse domos Carthaginis altae». BILINGVES fallaces;
nec enim ad linguam rettulit, sed ad mentem.

662. ET SVB NOCTEM CVRA RECVRSAT circa noctem. Et sciendum quia,
cum tempus significatur, ‘sub’ praepositio accusativo cohaeret,
ut «aut ubi sub lucem densa inter nubila sese diversi rumpunt
radii».

663. ERGO HIS ALIGERVM DICTIS ADFATVR AMOREM Latini deum ipsum
‘Cupidinem’ vocant ob hoc, quod facit ‘amorem’. Sed hic imitatus
est Graecos, qui uno nomine utrumque significant; nam ‘Amorem’
dixit deum, sed discrevit epitheto. Sane numen hoc ratione non
caret. Nam, quia turpitudinis est stulta cupiditas, puer
pingitur, ut «inter quas curam Clymene narrabat inanem», id est
amorem; item quia inperfectus est in amantibus sermo, sicut in
puero, ut «incipit effari mediaque in voce resistit». Alatus
autem ideo est, quia amantibus nec levius aliquid nec mutabilius
invenitur, ut in ipsa probatur Didone; nam de eius interitu
cogitat cuius paulo ante amore deperibat, ut «non potui abreptum
divellere corpus». Sagittas vero ideo gestare dicitur, quia et
ipsae incertae velocesque sunt. Et haec ratio paene in omnibus
aliis numinibus pro potestatum qualitate formatur.

664. NATE MEAE VIRES aut quia Veneria voluptas exerceri sine
amore non potest, aut secundum Simoniden qui dicit, Cupidinem ex
Venere tantum esse progenitum; quamquam alii dicant ex ipsa et
Marte, alii ex ipsa et Vulcano, alii vero Chai et primae rerum
naturae eum esse filium velint. SOLVS NATE ‘qui Iovis contemnis
fulmina’, quae diis ceteris solent esse terrori.

665. PATRIS SVMMI nunc quidem de Iove proprie dixit. Sciendum
tamen pro qualitate rerum vel personarum ‘summum’ deum dici vel
patrem; nam unusquisque eum summum putat esse quem colit, ut
«summe deum, sancti custos Soractis Apollo». TYPHOEA multi
‘Typhoia’ legunt, ut ‘cerialia’ et ‘cerealia’. ‘Typhoea’ autem
dixit non quibus Typhoeus usus est, sed quibus Iuppiter in
Typhoeum; a spoliis et victoria epitheton posuit, ut Scipio
‘Africanus’ et Metellus ‘Creticus’. TEMNIS aphaeresis est pro
‘contemnis’. Hac autem laude hoc agit, facile eum posse Iunonem
contemnere qui contemnit et Iovem.

666. AD TE CONFVGIO personarum ratio facit laudis augmentum. TVA
NVMINA possibilitatem. Et notandum unum deum plura habere numina,
ut supra diximus.

667. FRATER VT AENEAS conciliatio a qualitate personae. ‘Ut’
autem est ‘quemadmodum’, quod in pronuntiatione extenditur,
quando temporis non est.

668. IACTETVRQVE vacat ‘que’. ODIIS IVNONIS INIQVAE iusta causa
petitionis ostenditur. ‘Odium’ autem ‘o’ in nomine breve est, in
verbo longum, ut ‘odi’, quemadmodum ‘liquor’ ‘li’ brevis est,
‘liquitur’ longa.

669. NOTA TIBI Graeca figura est, ut Terentius «mira vero militi
quae placeant». ET NOSTRO DOLVISTI SAEPE DOLORE ‘nostro’ aut ‘eo
quo et ego’, aut ‘doluisti ideo quia me dolentem vidisti’, ut
‘doleo illa re’.

670. PHOENISSA de Phoenice. TENET moratur.

671. QVO SE IVNONIA VERTANT HOSPITIA ‘quo’ ‘in quam partem’.
‘Iunonia’ autem ‘hospitia’ Carthaginem dicit, ubi habitabat Iuno,
ut «hic illius arma»; aut certe ‘hoc ipsum vereor, quod Aeneae
Carthago in hospitium patuit’, ut est «timeo Danaos et dona
ferentes».

672. HAVD TANTO CESSABIT CARDINE RERVM aut δεικτικῶς dixit, ‘ne
in tantum quidem’, hoc est brevi occasione cessabit; aut
simpliciter intellegendum est, ‘non poterit in tanta rerum
opportunitate cessare’, ut sit de proverbio tractum, quo dicitur
‘res in cardine est’, hoc est in articulo.

673. QVOCIRCA quapropter. MEDITOR mente pertracto.

674. NE QVO SE NVMINE MVTET ‘quo’ vel vacat vel pronomen est. Et
bene supprimit nomen Iunonis, ne eius frequenti commemoratione
Cupidinem terreat; magis enim vult eum intellegere quam audire
Iunonem. Aut certe adverbium est, ut sit ‘timeo ne se numine Dido
aliquam commutet in partem’.

675. MECVM id est cum officio Venerio; nec potest intellegi
‘quemadmodum ego’; aliter a matre Aeneas, aliter amatur a Didone.

676. QVA id est quomodo. ACCIPE audi; ut contra ‘dic’ ‘da’, ut
«da, non indebita posco» et «da, Tityre, nobis». MENTEM
dispositionem, consilium.

677. ACCITV evocatione. Et est quartae declinationis.

678. VRBEM SIDONIAM quam tenent Sidonii. MEA MAXIMA CVRA et
Aeneas cura est, sed Ascanius maxima, «cui regnum Italiae
Romanaque tellus debentur»; et ubique Ascanius maxima cura
Veneris introducitur, ut «Veneris iustissima cura», item «hunc
tegere et dirae valeam subducere pugnae».

680. SOPITVM SOMNO unum quidem est ‘sopor’ et ‘somnus’, sed modo
‘sopitum’ ‘inrigatum’ intellegimus.

681. IDALIVM Cypri nemus est, in quo oppidum breve, ut paulo post
«Idaliae lucos», item «Idaliumque nemus». SACRATA SEDE vel
templi vel oppidi.

682. NE QVA ‘qua’ vacat, ut frequenter diximus. MEDIVS
inportunus, incongruus.

683. TV FACIEM ILLIVS ‘faciem’ pro vultu posuit. Nullus enim
faciem alterius potest accipere, sed vultum, qui pro mentis
qualitate formatur; unde infra est ‘et notos pueri puer indue
vultus’. NOCTEM NON AMPLIVS VNAM ut supra diximus artis poeticae
est non omnia dicere. Vnde nunc praemisit ‘noctem unam’; nec enim
dicturus est aut abscessum Cupidinis aut adventum Ascanii.

684. PVERI PVER argumentum a facili.

686. REGALES INTER MENSAS epulas intemperantes, in quibus
castitas rara est et facilis amoris occasio; unde est «sine
Cerere et Libero friget Venus». LATICEMQVE LYAEVM ‘latex’ proprie
aqua est ab eo, quod intra terrae venas lateat; sed et vinum
latet intra uvam, unde nunc dixit ‘laticem’. ‘Lyaeum’ autem pro
‘Lyaeium’ dixit, figurate ponens principalitatem pro derivatione.

688. OCCVLTVM INSPIRES IGNEM definitio amoris est ‘ignis
occultus’. VENENO venenum dictum quod per venas eat.

689. PARET AMOR ut supra, pro Cupidine amorem ponit.

690. ET ALAS EXVIT laus ingens Ascanii per transitum, siquidem
alis tantum depositis Ascanius fuit.

691. PLACIDAM PER MEMBRA QVIETEM aut epitheton est quietis, aut
ideo ‘placidam’ dixit, quia est quies quae potest etiam somniorum
terrore turbari.

692. FOTVM sublatum.

693. AMARACVS hic puer regius unguentarius fuit, qui casu lapsus
dum ferret unguenta maiorem ex confusione odorem creavit; unde
optima unguenta amaracina dicuntur. Hic postea in herbam
sampsuchum versus est, quam nunc etiam ‘amaracum’ dicunt.

695. IAMQVE IBAT cum vix Venus ista dixisset. Sane neque
festinantibus personis neque minoribus est respondendi facultas,
ut hoc loco Cupidini, ut Mercurio supra, item in quarto, ut in
septimo Furiae.

697. CVM VENIT aut pro ‘cum veniret’, aut ut ‘cum’ sit adverbium
temporis, pro ‘dum’; nec enim potest coniunctivi modi particula
iungi indicativo. Sane sciendum malo errore ‘cum’ et ‘dum’ a
Romanis esse confusa. AVLAEIS velis pictis, quae ideo ‘aulaea’
dicta sunt, quod primum in aula Attali, regis Asiae, qui populum
Romanum scripsit heredem, inventa sunt. Ideo autem etiam in
domibus tendebantur aulaea, ut imitatio tentoriorum fieret sub
quibus bellantes semper habitavere maiores. Vnde et in thalamis
hoc fieri hodieque conspicimus. Varro tamen dicit vela solere
suspendi ad excipiendum pulverem, quia usus camerae ignorabatur;
unde Horatius «interea suspensa gravis aulaea ruinas in patinam
fecere, trahentia pulveris atri quantum non Aquilo Campanis
excitat oris». Sciendum sane omnia Graeca nomina in η exeuntia,
cum derivationem faciunt, η in ae diphthongon convertere, ut αὔλη
aulaea, Ἴδη Idaea, Αἴτνη Aetnaea. SVPERBIS nobilibus, ut
«ceciditque superbum Ilium».

698. AVREA si Dido ‘aurea’, pulchram significat, et est
nominativus; si ‘sponda aurea’, septimus quidem est, sed
synizesis fit, et spondeus est. SPONDA antiqui stibadia non
habebant, sed stratis tribus lectis epulabantur; unde et
triclinium sterni dicitur. Sic Cicero «sterni triclinia, et in
foro sterni iubebat». Vnde apparet errare eos qui triclinium
dicunt ipsam basilicam vel cenationem. MEDIAMQVE LOCAVIT ipse
enim apud maiores domini fuerat locus, ut aperte Sallustius docet
«igitur discubuere: Sertorius inferior in medio, super eum L.
Fabius Hispaniensis senator ex proscriptis, in summo Antonius et
infra scriba Sertorii Versius, et alter scriba Maecenas in imo
medius inter Tarquinium et dominum Perpernam».

699. IAM PATER AENEAS religiosus, quia ‘pater’ proprie omnium
deorum epitheton est, ut ostendit ubique Vergilius.

700 . OSTRO pro ‘purpura’ posuit, unde tingitur purpura.

701. DANT MANIBVS FAMVLI LYMPHAS humilis character, qui iscno"
dicitur; vilia enim describuntur.

702. TONSISQVE FERVNT MANTELIA VILLIS ‘tonsis villis’ vel
‘minutis’ vel ‘compositis’. Constat enim maiores mappas habuisse
villosas. ‘Mantelia’ vero a manibus, et ‘mantele’, quo modo
‘torale’. Quod autem legimus «ne turpe toral», apocope est.

703. QVINQVAGINTA hoc est multae. ORDINE LONGO id est
dispositione, secundum Tullium, qui in Oeconomicis dicit quid ubi
ponendum sit; nec enim debent universa confundi.

704. CVRA PENVM STRVERE inter ‘penum’ et ‘cellarium’ hoc
interest, quod cellarium est paucorum dierum, unde et in cellam
dicitur imperatum frumentum, penus vero temporis longi. Sane
dicimus et ‘hic’ et ‘haec’ et ‘hoc penus’; sed a masculino et a
feminino genere quarta est declinatio, a neutro tertia, quo modo
‘pecus pecoris’. Vnde Horatius «portet frumenta penusque»;
masculino vero genere Plautus «nisi mihi annuus penus datur»;
feminino Lucilius posuit, ut «uxori legata penus». Quartae autem
declinationis esse Persius docet, ut «in locuplete penu defensis
pinguibus Vmbris». STRVERE ordinare, conponere, unde et
‘structores’ dicuntur ferculorum conpositores. ET FLAMMIS ADOLERE
PENATES colere. Sed ‘adolere’ proprie est ‘augere’. In sacris
autem κατ᾿ εὐφημισμὸν ‘adolere’ per bonum omen dicitur; nam in
aris non adolentur aliqua, sed cremantur.

705. TOTIDEMQVE PARES AETATE MINISTRI non numerus habet
admirationem, sed aetatis aequalitas.

706. QVI DAPIBVS dapes regum sunt, epulae privatorum. ET POCVLA
PONANT secundum antiquum locutus est morem.

709. MIRANTVR DONA AENEAE MIRANTVR IVLVM hoc ad Tyrios rettulit.

710. FLAGRANTISQVE DEI VVLTVS hoc ad poetam refertur. SIMVLATAQVE
VERBA composita in Ascanii similitudinem. Et hoc ex persona
poetae accipiendum.

712. PRAECIPVE INFELIX propter casum futurum, ut probant
sequentia ‘pesti devota futurae’.

713. EXPLERI MENTEM NEQVIT Graeca figura est. TVENDO dum
intuetur. Et omnis gerundi modus tam ab agentis quam a patientis
significatione similiter profertur, ut «cantando tu illum», id
est ‘dum cantas’, et «frigidus in pratis cantando rumpitur
anguis», id est ‘dum ei cantatur’.

714. ILLE VBI postquam, ut Horatius «nos ubi decidimus», hoc est
postquam; nam si loci esset, ‘quo’ diceret. Ergo ‘ubi’ interdum
adverbium loci est, interdum temporis.

716. ET MAGNVM arduum; difficile est enim imitari verum filii
adfectum.

717. REGINAM PETIT non simpliciter dixit ‘petit’; nam ‘petere’
est proprie ‘insidiari’.

718. GREMIO FOVET sustinet, ut et «fotum gremio».

719. INSIDAT legitur et ‘insideat’. AT MEMOR ILLE MATRIS hoc est
praeceptorum matris.

720. ACIDALIAE ‘Acidalia’ Venus dicitur vel quia inicit curas,
quas Graeci ἄκιδας dicunt, vel certe a fonte Acidalio, qui est in
Orchomeno Boeotiae civitate, in quo se Gratiae lavant, quas
Veneri constat esse sacratas; ipsius enim et Liberi filiae sunt.
Nec inmerito; gratiae enim per horum fere numinum munera
conciliantur. Ideo autem nudae sunt, quod gratiae sine fuco esse
debent; ideo conexae, quia insolubiles esse gratias decet:
Horatius «segnesque nodum solvere Gratiae». Quod vero una aversa
pingitur, duae nos respicientes, haec ratio est, quia profecta a
nobis gratia duplex solet reverti; unde est supra «nec te
certasse priorem paeniteat». ABOLERE SICHAEVM INCIPIT ordo
naturalis. Prius enim est avellere inhaerentia, et post nova
inferre; sic Terentius «ut metum in quo nunc est adimam atque
expleam animum gaudio».

721. VIVO AMORE aut vivi hominis aut certe ‘vehementi’.
PRAEVERTERE praeoccupare; propter Iunonem sine dubio.

722. RESIDES pigros, ad amandum inertes; iuraverat enim nulli se
esse nupturam. Vnde contra ‘instantes’ dicimus industrios.

723. QVIES EPVLIS propter regalem affluentiam. Contra supra ait
«postquam exempta fames». MENSAEQVE REMOTAE licet sub extranea
persona, Romanorum tamen exsequitur morem, apud quos duae mensae
erant: una epularum, altera poculorum. ‘Crateras’ Graecum est, ab
eo quod est ‘hic crater’; nam Latine ‘haec cratera’ dicitur,
unde Persius «si tibi crateras argenti inclusaque pingui auro
dona feram».

724. ET VINA CORONANT ‘vina’ pro poculis posuit; et est tropus
synecdoche, ut Cererem dicimus pro frumento. Sic Plautus «vinum
precemur; nam hic deus praesens adest». ‘Coronant’ autem est aut
‘implent usque ad marginem’, aut quia antiqui coronabant pocula
et sic libabant; unde est «magnum cratera corona induit,
implevitque mero».

725. IT STREPITVS TECTIS id est ad tecta, ut «it clamor caelo»;
legitur autem et ‘fit strepitus tectis’.

726. ATRIA ut supra diximus, tangit Romanam historiam; nam, ut
ait Cato et in atrio et duobus ferculis epulabantur antiqui, unde
ait Iuvenalis «quis fercula septem secreto cenavit avus?». Ibi
etiam pecunias habebant; unde qui honoratiores erant liminum
custodes adhibebantur, ut «qui Dardanio Anchisae armiger ante
fuit, fidusque ad limina custos». Ibi et culina erat; unde et
atrium dictum est, atrum enim erat ex fumo. LYCHNI Graeco sermone
usus est, ne vile aliquid introferret. A lychno autem lucerna
dicta est, unde et brevis est ‘lu’, ut Iuvenalis «dispositae
pinguem nebulam vomuere lucernae», Horatius «ungor olivo, non quo
furatis inmundus Natta lucernis». Si enim a luce diceretur, non
staret versus. LAQVEARIBVS principaliter ‘lacus’ dicitur, ut
Lucilius «resultant aedesque lacusque»; diminutio ‘lacunar’
facit, ut Horatius «nec mea renidet in domo lacunar»; inde fit
alia diminutio, ‘lacunarium’ et per antistoechon ‘laquearium’.

727. NOCTEM VINCVNT luminis est exaggeratio. FVNALIA ‘funalia’
sunt quae intra ceram sunt; unde sunt dicta a funibus, quos ante
usum papyri cera circumdatos habuere maiores; unde et funera
dicuntur, quod funes incensos mortuis praeferebant.

728. HIC tunc; est ergo adverbium temporis.

729. QVAM BELVS primus rex Assyriorum, ut supra diximus, quos
constat Saturnum, quem et Solem dicunt, Iunonemque coluisse, quae
numina etiam apud Afros postea culta sunt. Vnde et lingua Punica
Bal deus dicitur. Apud Assyrios autem Bel dicitur quadam
sacrorum ratione et Saturnus et Sol.

731. HOSPITIBVS NAM TE DARE IVRA LOQVVNTVR scilicet exemplo
Lycaonis, qui, cum hospites susceptos hospitio necaret, a
suscepto Iove, postquam ei epulas humanas adposuit, versus in
lupum ostendit hospitii iura non esse violanda.

732. TROIAQVE PROFECTIS bene noluit ‘profugis’ dicere.

733. ESSE VELIS secundum Etruscam disciplinam locutus est; sic
enim dicunt ‘volens propitiusque sis’.

734. ADSIT LAETITIAE BACCHVS DATOR alii ‘adsis’ legunt, secundum
quos ‘Bacchus’ aut antiptosis est, aut antiquus vocativus, ut
«socer arma Latinus habeto». Bene autem addidit ‘dator
laetitiae’, quia est et dator furoris. ET BONA IVNO aut
‘propitia’, id est non irata Troianis, ut «sis bonus o felixque
tuis», aut magis ‘bona’ ‘caelestis’; est enim et inferna, ut
«Iunoni infernae dictus sacer».

736. LATICVM LIBAVIT HONOREM more sacrorum; et tangit ritum
Romanorum, qui panicias sacratasque mensas habebant, in quas
libabant, ut est «heus etiam mensas consumimus, inquit Iulus».

737. LIBATO delibato. ATTIGIT ORE et verecundiam reginae ostendit
et morem Romanum; nam apud maiores nostros feminae non utebantur
vino nisi sacrorum causa certis diebus. Denique femina quae sub
Romulo vinum bibit occisa est a marito. Mecennius absolutus; id
enim nomen marito. Sic Granius Licinianus Cenae Suae.

738. TVM BITIAE per transitum Poenorum ducum nomina introducit.
Nam Bitias classis Punicae fuit praefectus, ut docet Livius,
Iopas vero rex Afrorum, unus de procis Didonis, ut Punica
testatur historia. INCREPITANS inclamans, ut «aestatem
increpitans seram», aut certe arguens familiariter segnitiem
tarde accipientis, cum esset avidus in bibendo. HAVSIT modo
‘accepit’, nec possumus intellegere ‘bibit’, cum hoc sequatur ‘et
pleno se proluit auro’; alibi ‘vidit’, ut «hausit caelum
mentemque recepit»; alibi ‘audivit’, ut «vocemque his auribus
hausi»; alibi ‘vulnerat’, ut «latus haurit apertum». Et multa
alia pro loco significat.

740. POST ALII PROCERES ergo et Bitias unus est de proceribus;
nam exoche sine similitudine numquam fit. Sane ‘proceres’ de his
est quae nominativum <singularem> in usu non habent, ut supra «et
victor dicione tenebat»; nam nec hoc in usu habet nominativum,
licet in conpositione dicamus ‘condicio’. Proceres autem ideo
secundum Varronem principes civitatis dicuntur, quia eminent in
ea, sicut in aedificiis mutuli quidam, hoc est capita trabium,
quae proceres nominantur. CRINITVS IOPAS aut puerum intellege,
aut imitabatur Apollinis formam, cuius fuerat etiam artis
imitator.

741. DOCVIT QVAE MAXIMVS ATLAS ‘quae’ legendum est, non ‘quem’,
nec enim istum docere potuit qui Didonis erat temporibus. Sed
docuit Herculem; unde et dicitur ab Atlante caelum sustinuisse
susceptum, propter caeli scientiam traditam. Constat enim
Herculem fuisse philosophum, et est ratio cur illa omnia monstra
vicisse dicatur. Sane ‘Atlas’ Graecum est, sicut et ‘Nilus’; nam
Ennius dicit Nilum Melonem vocari, Atlantem vero Telamonem.

742. HIC CANIT bene philosophica introducitur cantilena in
convivio reginae adhuc castae; contra inter nymphas, ait «Vulcani
Martisque dolos et dulcia furta». ERRANTEM LVNAM quia ἑλικοειδὴς
est, id est obliquo incedit cursu, non recto, ut Sol, scilicet
ne incidat in centrum terrae et frequenter patiatur eclipsin;
vicinus enim est eius circulus terrae. SOLISQVE LABORES ‘canit’
per omnia intellegimus. Planetae septem sunt, Saturnus Iuppiter
Mars Sol Venus Mercurius Luna. Sed quinque et contra mundum
feruntur et cum mundo quando retrogradi sunt, Sol vero et Luna
semper contra mundum. Ideo ergo dixit ‘Solis labores’; laborat
enim nitens contra venientis sphaerae volubilitatem. Nec nos
debet Homerus movere, qui ait ἥλιον ἀκάμαντα; non enim eum dixit
non laborare, sed laborem non sentire.

743. VNDE HOMINVM GENVS si fabulam respicis, a Prometheo
intellege, vel a Deucalione et Pyrrha; si autem veritatem
requiris, varia est opinio philosophorum. Alii enim de umore
dicunt, alii de igni, alii de atomis, alii de quattuor elementis.
VNDE IMBER scilicet de nubibus, quae secundum Lucretium de
terrae anhelitu nascuntur, qui nebulas creat; quae cum altius
fuerint elevatae, aut solis calore resolutae aut vi ventorum
conpressae emittunt leves pluvias vel exprimunt concitatiores. ET
IGNES scilicet ex nubium collisione. Nam omnium rerum collisio
ignem creat, ut in lapidibus cernimus vel attritu rotarum, vel in
silvis arborum.

744. ARCTVRVM stella est post caudam maioris ursae, posita in
signo bootae; unde ‘arcturus’ dicta est, quasi ἄρκτου οὐρά.
PLVVIASQVE HYADAS hyades stellae sunt in fronte tauri, quae
quotiens nascuntur pluvias creant; unde et Graece ὑάδες dictae
sunt ἀπὸ τοῦ ὕειν, Latine ‘suculae’ a suco. Sic ergo ait
‘pluviasque hyadas’, ut «Plemyrium undosum». Alii dicunt hyadas
dictas vel ab y littera vel ἀπὸ τοῦ ὑος, id est sue, in cuius
formatae sunt faciem. Hae autem fuerunt, ut alii dicunt, Atlantis
filiae, ut alii Liberi nutrices. GEMINOSQVE TRIONES
septentriones, sunt boves aratorii. Non ergo incongrue dixit
‘triones’, quia septentriones plaustra a nonnullis dicuntur.

745. QVID quam ob causam ‘properent se tinguere soles hiberni’.
Ratio hoc facit hemisphaerii facit, quia hieme breviore sol
utitur circulo. TINGVERE demergere. SOLES vero pro diebus posuit,
ut «tris adeo incertos caeca caligine soles erramus».

746. VEL QVAE TARDIS MORA NOCTIBVS OBSTET id est aestivis, tarde
venientibus; ‘vel’ enim disiunctiva est coniunctio, nec patitur
bis eandem rem dici. Ergo hoc dicit: ‘quae causa est longorum
dierum?’. Sed et hic ratio hemisphaerii est.

747. INGEMINANT PLAVSV TYRII TROESQVE SEQVVNTVR bono usus est
ordine, ut prius plauderent cives; nec enim aliter poterant
audere peregrini. Vnde supra «et vos o coetum, Tyrii, celebrate
faventes».

748. NEC NON ET VARIO arte poetica utitur, ut praemittat aliquid
quo sequens liber videatur esse coniunctus; quod in omnibus
servat.

749. BIBEBAT AMOREM adlusit ad convivium.

750. SVPER PRIAMO de Priamo. Nam eius praepositionis officio
fungitur, pro qua ponitur, ut supra «et sub noctem cura
recursat». ROGITANS scilicet quo modo sit venditus rex.

751. AVRORAE FILIVS Memnon. Ideo autem dixit ‘quibus armis’, quia
Vulcaniis armis usus fuisse narratur.

752. QVALES DIOMEDIS EQVI non debemus eos equos intellegere quos
Aeneae sustulit; nec enim congruit. Sed de his interrogat quos
sustulit Rheso. ‘Quales’ autem dixit, ac si diceret: ‘anne sic
feroces ut illi a quibus ducebant originem?’. Diomedes enim, rex
Thracum, habuit equos qui humanis carnibus vescebantur. Hos
Hercules occiso crudeli tyranno abduxisse perhibetur; de quibus
dicuntur supra memorati equi originem ducere.

753. IMMO AGE vidit specialia cito posse finiri, et contulit se
ad generalitatem. ET A PRIMA DIC HOSPES ORIGINE NOBIS id est a
raptu Helenae; quod quidem Dido cupit, sed excusat Aeneas. Et
dicit ruinam se Troiae breviter esse dicturum, habita ratione
temporis, ut «suadentque cadentia sidera somnos».

754. INSIDIAS DANAVM hoc ad Troianorum favorem, ne videantur
virtute esse superati. CASVSQVE TVORVM ut eventu Troia corruerit,
non fati necessitate.

755. ERRORESQVE TVOS et responsio hunc ordinem sequitur. Nam
primo dicit Troiae ruinam, post errores suos. SEPTIMA AESTAS per
aestates annos intellege; nam sic ante Olympiadas conputabant.
Septem autem annos esse Dido cognovit ex Teucro.

 <COMMENTARIORVM SERVII G. IN AENEIDOS VERGILII LIBROS LIBER
SECVNDVS>  

1. CONTICVERE OMNES quia supra dixit «fit strepitus tectis».
‘Conticuere’ autem pro ‘conticuerunt’; quod metri causa fit vel
ratione clausularum. Nec est ut quidam dicunt, dualis numerus,
qui apud Latinos nusquam penitus invenitur. Et bene ‘omnes’
addidit; poterant enim simul quidam, sed non omnes, tacere.
INTENTIQVE ORA TENEBANT aut ‘ora intuebantur loquentis’, aut
‘immobiles vultus habebant’, ut «tenuitque inhians tria Cerberus
ora», id est immobilia habuit. Aut ‘tenebant’ ‘habebant’, ut
Terentius «nam Andriae illi id erat nomen. Teneo». Ideo autem hoc
addidit, quia potest quis tacere nec advertere.

2. INDE aphaeresis est, pro ‘deinde’. TORO AB ALTO summus enim
semper est pontificalis locus, et Aeneas ubique quasi sacratus
inducitur. Dictus autem a tortis herbis est torus.

3. INFANDVM quia viro forti victum se dicere et doloris et
pudoris est. IVBES vis, ut «iubeo Chremetem»; nam aliter hoc
verbum Aeneae persona non recipit.

4. TROIANAS VT OPES sic Horatius «aut pingues Phrygiae Mygdonias
opes». LAMENTABILE REGNVM id est magnum, quasi dignum multa
lamentatione, ut «hi multum fleti ad superos». DANAI Argivi,
dicti a Danao rege. Nam Graeci proprie sunt Thessali a Graeco
rege.

6. PARS MAGNA FVI propter amissam coniugem. Et hoc se commendat,
ut paulo post «aut quid in eversa vidi crudelius urbe?». FANDO
dum ipse dicit. Alibi ‘dum dicitur’, ut «fando aliquod si forte
tuas pervenit ad aures», quia gerundi modus est.

7. MYRMIDONVM Myrmidones sunt Achillis socii, Dolopes Pyrrhi, qui
eum de Scyro secuti sunt. Dicti autem sunt Myrmidones propter
hanc causam: Aeacus cum in arbore fici formicas, id est μύρμηκας
vidisset, optavit tot sibi socios evenire, et statim formicae in
homines versae sunt. Sed hoc fabulae est. Nam Eratosthenes dicit
Myrmidones dictos a rege Myrmidono. AVT DVRI MILES VLIXI ‘duri’
non ‘laboriosi’, sed ‘crudelis’, ut «quem dat tua coniunx dura».
Nam Vergilius pro negotiorum qualitate dat epitheta, cum Homerus
eadem etiam in contrariis servet. Sensus autem est: sine lacrimis
haec nec a quovis hostium dicerentur. Illud autem quod Asinius
Pollio dicit caret ratione: de Achaemenide dictum ‘miles Vlixi’,
Myrmidonas vero et Dolopas praesentes esse, acceptos ab Heleno;
sic enim dicti frangitur dignitas.

9. PRAECIPITAT pro ‘praecipitatur’, verbum pro verbo, ut diximus.
CADENTIA SIDERA aut epitheton est siderum, quae semper et
oriuntur et occidunt, aut certe maiorem partem noctis vult esse
transactam.

10. CASVS COGNOSCERE cognoscendorum casuum. Et Graeca figura est.

11. ET BREVITER praescribit, quia Dido dixerat «a prima dic,
hospes, origine nobis».

12. QVAMQVAM ANIMVS MEMINISSE HORRET ‘quamquam’ melius praesenti
iungitur tempori, ut ‘quamquam scio’, ‘quamquam lego’. Quod autem
dixit ‘meminisse horret’ defectivi verbi ratio est; nec enim
potuit dicere ‘meminere’. Et in his quae corrupta sunt
naturaliter, ut ‘odi’ ‘novi’ ‘memini’ et omnia tempora quae
inveniuntur et suo et aliorum funguntur officio, ut ‘memini’
praeteritum est, legimus tamen et «memini videre, quo aequior sum
Pamphilo» et «memini me turribus altis Corycium vidisse senem».
Quod si fit et in verbis integris, ut «iuvat evasisse tot urbes»,
quanto magis in corruptis? REFVGIT propter metrum pro praesenti
praeteritum posuit.

13. FRACTI BELLO in hoc libro duplex intentio est: ne vel Troiae
quod victa est, vel Aeneae turpe videatur esse quod fugit.
FATISQVE REPVLSI oraculis; secundum Plautum tribus, vita scilicet
Troili, Palladii conservatione, integro sepulcro Laomedontis,
quod in Scaea porta fuit, ut in Bacchidibus lectum est; secundum
alios vero pluribus: ut de Aeaci gente aliquis interesset, unde
Pyrrhus admodum puer evocatus ad bellum est; ut Rhesi equi
tollerentur; ut Herculis interessent sagittae quas misit
Philoctetes, cum ipse non potuisset adferre morte praeventus.

14. DVCTORES sonantius est quam ‘duces’, ut «regnatorem Asiae»;
quod heroum exigit carmen. LABENTIBVS velocibus, ut «labere
nympha polo» et «labere pinnis». Cursu enim lapsus celerior est.

15. INSTAR nomen est indeclinabile, licet Probus ‘instaris’
declinaverit, ut ‘nectaris’, et caret praepositione, sicut
‘peregre’, quamvis Serenus lyricus «ad instar» dixerit. ‘Instar’
autem est ‘ad similitudinem’; unde non restaurata, sed instaurata
dicuntur aedificia ad antiquam similitudinem facta. EQVVM de hoc
equo varia in historiis lecta sunt. Vt Hyginus dicit,
machinamentum bellicum fuit, unde est «aut haec in nostros
fabricata est machina muros». Vt alii, porta quam eis Antenor
aperuit equum pictum habuisse memoratur, vel certe Antenoris
domus, quo posset agnosci. Aut equestri proelio victa est Troia.
Aut a monte Hippio, post quem se absconderant Graeci, unde et
adludit ‘instar montis equum’. Aut re vera hoc fuit, quod
Vergilius sequitur. PALLADIS ARTE aut ‘ingeniose’, aut ‘dolose’,
ac si diceret, ‘consilio iratae deae, quae fuit inimica
Troianis’.

16. AEDIFICANT translatio a navibus, ut Cicero «navem tibi
aedificatam esse Messanae». Item INTEXVNT ut «bis denas Italo
texamus robore navis». ABIETE COSTAS non sine ratione Vergilius
hoc loco abietem commemorat, item acerem et pinum paulo post. Nam
fulminata abies interitum dominae significat, et Troia per
feminam periit. Acer vero in tutela Stuporis est; et viso equo
stupuere Troiani, ut «pars stupet innuptae donum exitiale
Minervae». Pinus in tutela quidem est matris deum, sed et fraudum
et insidiarum, quia eius poma cadentia per fraudem interimunt;
et hic equus plenus insidiarum est. ‘Abiete’ solutio est spondei,
nunc in proceleumaticum, alias in dactylum, ut «arma virum»,
alias in anapaestum, ut «fluviorum rex Eridanus». Sciendum sane,
Vergilium ubique in solutione ista servare sibi excusationem
synaliphae; quod alii contemnunt.

17. VOTVM oblatum; nam participium est. EA FAMA VAGATVR bene
excusat, ne reus sit conscientiae.

18. HVC pro ‘illuc’. DELECTA CORPORA delectorum virorum. SORTITI
contraria sunt ‘delectus’ et ‘sortitus’. Sed intellegimus plures
quidem electos, sorte tamen ex ipsis ductos qui includerentur.
VIRVM pro ‘virorum’, qua figura et in prosa utimur. Dicit sane
Plinius hoc in neutro non esse faciendum, scilicet propter casuum
similitudinem, nisi forte nimia metri necessitas cogat.

19. CAECO LATERI pro ‘caecis lateribus’. Et nota aliter dici
caecum hominem, id est non videntem, aliter caecum latus, id est
obcaecaturum, absconsurum. INGENTIS ut diximus, epitheto levavit
tapinosin.

20. VTERVMQVE uterus est mulierum; quem modo ideo dixit, quia
dicturus est «feta armis». Alvus est quo defluunt sordes, ut
Sallustius «simulans sibi alvum purgari», venter qui videtur, ut
Iuvenalis «Montani quoque venter adest abdomine tardus». ARMATO
MILITE ut supra «ex hoste».

21. TENEDOS Tenes quidam infamatus, quod cum noverca
concubuisset, hanc insulam vacuam cultoribus tenuit; unde Tenedos
dicta est. Ideo ergo ait ‘notissima fama’. Sic Cicero «Tennem
ipsum cuius ex nomine Tenedos nominatur».

22. DIVES OPVM hic genetivo iungit; Statius, quod rarum est, et
ablativo, ut «satis ostro dives et auro».

23. ET STATIO statio est ubi ad tempus stant naves, portus ubi
hiemant. ‘Male fida’ aut ‘minus fida’, propter periculum navium,
quia statio est, quam plagiam dicunt; aut certe ‘fida Graecis’.
‘Male’ hoc est ‘in nostram perniciem’, ut Lucanus de syrtibus
«sic male deseruit»; et hanc significationem raro invenimus. Sane
‘male fidus’, ‘minus fidus’ intellegitur. ‘Male’ enim minutionem
habet, non negationem.

25. ABIISSE PETIISSE ‘abisse’ dicimus et ‘petisse’, sed propter
metrum epenthesis facta est.

26. OMNIS TEVCRIA subaudis ‘gens’. Et absoluta est elocutio.

27. PANDVNTVR PORTAE signum pacis est, ut Sallustius «apertae
portae, repleta arva cultoribus». DORICA CASTRA mala est
compositio ab ea syllaba incipere qua superius finitus est sermo;
nam plerumque et cacenphaton facit, ut hoc loco. Sane Dorus
Neptuni filius fuit filius, unde Dori originem ducunt.

29. SAEVVS ACHILLES propter Hectorem tractum. Et talis ubique
inducendus est, ut Horatius «iura neget sibi nata». TENDEBAT
tentoria habebat, ut «et latis tendebat in arvis».

30. CLASSIBVS HIC LOCVS magis ad equites referre debemus, ut «et
Ortinae classes»; unde et classica dicuntur. HIC ACIES legitur et
‘acie’. Nam potest utrumque.

31. INNVPTAE quae numquam nubit; nam virgo potest et nubere.
DONVM EXITIALE quantum ad Troianos.

32. PRIMVSQVE THYMOETES ut Euphorion dicit, Priamus ex Arisba
filium vatem suscepit. Qui cum dixisset quadam die nasci puerum
per quem Troia posset everti, pepererunt simul et Thymoetae uxor
et Hecuba, quae Priami legitima erat. Sed Priamus Thymoetae
filium uxoremque iussit occidi. Inde ergo nunc dicit ‘sive dolo’,
quia iustam causam proditionis habere videbatur. Alii volunt
‘dolo’, quo omnes decepti sunt.

34. SIC FATA FEREBANT ut etiam cives contra patriam sentirent.

35. AT CAPYS quidam, non pater Anchisae. Et bene nec se nec
patrem huic consilio dicit interfuisse, per quod interitus
patriae imminebat, quamquam Aeneas quasi obtrectator Priami non
adsit, ut Homerus dicit, Anchises vero propter caecitatem, ut
docet Theocritus.

37. SVBIECTISQVE VRERE FLAMMIS ‘que’ copulativa coniunctio est
aut disiunctiva. Quomodo ergo has iunxit? Poetarum est partem pro
parte ponere, ut ‘torvum’ pro ‘torve’, et ‘volventibus’ pro
‘volubilibus’; coniunctionem ergo pro coniunctione posuit, ut
«saxum ingens volvunt alii, radiisque rotarum» ‘que’ pro ‘ve’
posuit; nam sonantius visum est.

39. INCERTVM instabile, unde est ‘studia in contraria’. Sane
‘vulgus’ magis masculini generis est quam neutri, quia in ‘us’
exeuntia neutra in ‘ris’ mittunt genetivum, excepto ‘pelagus’,
quod in hoc nomine creavit errorem.

40. ANTE OMNES aut perissologia est, quia dixit ‘primus’, aut
‘ante omnes’, id est videntibus omnibus.

41. LAOCOON omnia in ‘oon’ exeuntia tertiae sunt declinationis,
ut ‘Laocoontis’ ‘Demophoontis’ ‘Hippocoontis’.

42. QVAE TANTA INSANIA? quia insanorum est contra se sentire.

44. DONA CARERE DOLIS DANAVM? ordo est ‘dona Danaum’, non ‘dolis
Danaum’. SIC NOTVS VLIXES? quia, ut ait Homerus, voluntate
verberatus et sub habitu mendici Troiam ingressus, exploravit
universa.

45. IN LIGNO bene ‘ligno’ quasi dissuasorie, non simulacro, ut
paulo post «ducendum ad sedes simulacrum». Nam in suasione vel
dissuasione tam sensus quam verba considerantur.

48. ERROR id est dolus, ut «inextricabilis error». Et est figura
ab eo quod praecedit id quod sequitur. Distinguendum sane
‘error’, et sic dicendum ‘equo ne credite, Teucri’; item
‘quicquid id est, timeo’; hoc enim melius est.

51. FERI quadrupedis ab eo quod toto corpore feratur. CVRVAM
ALVVM Plautus masculino ait genere, quo non utimur. Percussum
sane intellegimus inter ventrem et latus.

52. RECVSSO pro ‘concusso’, praepositio pro praepositione.

53. CAVAE CAVERNAE Graeca figura, ut ‘vitam vivere’, ‘mortem
mori’.

54. FATA DEVM ‘fata’ modo participium est, hoc est ‘quae dii
loquuntur’, ut Statius «et vocem fata sequuntur». LAEVA modo
‘contraria’. Et sciendum ‘laevum’, cum de humanis rebus est, esse
contrarium, cum de caelestibus, prosperum, ut «intonuit laevum»,
quia sinistra numinum intuentibus dextra sunt.

55. FOEDARE dilacerare. ‘Foedum’ enim tam apud Vergilium quam
apud Sallustium non ‘turpe’ significat, sed ‘crudele’, ut
«sanguine foedantem quos ipse sacraverat ignis», Sallustius
«foedi oculi».

56. STARES si ‘staret’ legeris, ‘maneres’ sequitur propter
ὁμοιοτέλευτον. Et est apostropha.

57. MANVS REVINCTVM ut «oculos suffusa».

58. TRAHEBANT cum festinatione adducebant, ut «conventus trahit
in medios». Et modo ‘trahebant’ ad desiderium ducentum et Sinonis
pertinet simulationem.

59. QVIS SE quibus se. Alii ‘qui se’ legunt.

60. HOC IPSVM per ‘m’, quia usurpatum est ‘ipse’, et est naturale
‘ipsus’, ut «ipsus mihi Davus». Dicimus ergo ‘ipsus ipsa ipsum’,
ut ‘doctus docta doctum’. VT STRVERET confirmaret praeiacta
dolorum semina. Et respexit ad superiora, ut «aedificant».

61. FIDENS ANIMI ut «o praestans animi iuvenis». Et est nomen;
desiit enim esse participium, quia genetivo casui cohaeret et
potest recipere conparationem. IN VTRVMQVE ‘in’ modo ‘ad’
significat, alibi pro ‘contra’, ut etiam supra diximus.

62. VERSARE DOLO dolo evertere, et subaudis ‘Troianos’; aut
‘dolos versare’, hoc est ‘exercere’.

63. VISENDI frequentativum est ‘viso’, ut ‘verso’ ‘facesso’,
licet rarum sit; nam in ‘to’ exeunt frequentativa.

64. CIRCVMFVSA RVIT figura ὑπαλλαγή, ruit et circumfusa est.
INLVDERE CAPTO et ‘inludo tibi’ dicimus, ut hoc loco, et ‘inludo
te’, ut «verbis virtutem inlude superbis», et ‘inludo in te’.
Simile est ‘insulto’.

65. CRIMINE AB VNO hoc est ‘causa’, ut «crimen, Amor, vestrum»;
ab eo quod praecedit id quod sequitur. Si enim simpliciter
intellexeris ‘crimine’, de negotio ad personam vitiosum transitum
facis. Alii sic legunt ‘Danaum insidias et crimen’.

67. TVRBATVS quasi turbatus, ut «exultat Amazon», id est quasi
Amazon.

69. HEV modo una est syllaba, sed interdum propter metrum duae
fiunt, ut «eheu quam pingui macer est mihi taurus in ervo», sicut
‘prendit’ et ‘prehendit’; et secundum Plinium multa sunt talia.
TELLVS et AEQVORA bene conciliat miserationem, de communibus
duobus exclusus elementis. Sane ‘tellus’ ‘us’ longa est; et sunt
pauca quae ‘us’ producunt, ut ‘senectus’, ‘iuventus’, ‘salus’,
‘virtus’, ‘palus’, ‘servitus’, ‘incus’, ‘tus’, ‘rus’, ‘mus’,
‘pus’, tunc scilicet cum genetivus in ‘tis’ vel in ‘ris’ exit et
habet paenultimam longam. Ideo autem ‘tis’ et ‘ris’ diximus, quia
‘palus’, licet ‘paludis’ longa sit ‘lu’, brevis tamen non
numquam invenitur, quia in ‘dis’ exit genetivus, ut Horatius
«sterilisque diu palus aptaque remis». ‘Aequora’ vero modo
‘maria’, alibi ‘campos’, ut «ac prius ignotum ferro quam
scindimus aequor»; dictum enim est ab aequalitate.

70. DENIQVE aut vacat, sicut ‘gentium’, aut ‘novissime’
significat.

71. ET SVPER et insuper. IPSI ‘quibus sum praestaturus salutem’.

72. INFENSI infensus proprie est plus quam inimicus. POENAS CVM
SANGVINE id est et tormenta et mortem. Potest enim aliud esse
sine alio.

74. QVO SANGVINE CRETVS quibus sit parentibus natus; nam Graecum
esse constabat.

75. FERAT afferat, id est nuntiet. MEMORET QVAE SIT FIDVCIA CAPTO
aut dicat quae tanta sit in captivo fiducia, ut audeat dicere
‘et super ipsi’; aut certe ‘memoret’ est ‘meminerit’, ut
significet ‘meminerit in captivo veriloquium vitae esse
fiduciam’. Vnde et responsio talis est ‘fatebor vera’. Alii
‘memorem’ legunt, ut sit sensus ‘hortabamur ad loquendum
memorem’, hoc est qui diligenter factionis suae meminerat.

77. FVERIT QVODCVMQVE id est quicumque me sequitur eventus.

79. HOC PRIMVM ‘hoc maximum est apud me, verum dicere’. SINONEM
Autolycus quidam fur fuit, qui se varias formabat in species. Hic
habuit liberos Aesimum, unde natus est Sinon, et Anticliam, unde
Vlixes; consobrini ergo sunt. Nec inmerito Vergilius Sinoni dat
et fallaciam et proditionis officium, ne multum discedat a
fabula, quia secundum Euphorionem Vlixes haec fecit.

80. FINXIT ‘conposuit’, ‘formavit’, ut «et corpora fingere
lingua». Et notandum quia omnis Sinonis oratio diasyrtica est;
nam et negotium exprimit et Troianorum insultat stultitiae, ut
hoc loco. FINXIT VANVM fallacem. Et vanus est qui etiam sine
utilitate mentitur, mendax qui tantum ad decipiendum. Sane
‘vanus’ ‘stultus’ apud idoneos non invenitur, ut ait Iuvenalis
«sic libitum vano qui nos distinxit Othoni».

81. FANDO ALIQVOD SI FORTE TVAS PERVENIT AD AVRES ‘dum dicitur’.
Et utitur bona arte mendacii, ut praemittat vera et sic falsa
subiungat. Nam quod de Palamede dicit verum est, quod de se
subiungit falsum. Et sciendum ex hac historia partem dici, partem
supprimi, partem intellegentibus linqui. Nam Palamedes, septimo
gradu a Belo originem ducens, ut Apollonius dicit, cum dilectum
per Graeciam ageret, simulantem insaniam Vlixen duxit invitum.
Cum enim ille iunctis dissimilis naturae animalibus salem
sereret, filium ei Palamedes opposuit, quo viso Vlixes aratra
suspendit, et ad bellum ductus habuit iustam causam doloris.
Postea, cum Vlixes frumentatum missus ad Thraciam nihil
advexisset, a Palamede est vehementer increpitus. Et cum diceret
adeo non esse neglegentiam suam ut ne ipse quidem, si pergeret,
quicquam posset advehere, profectus Palamedes infinita frumenta
devexit. Qua invidia Vlixes auctis inimicitiis fictam epistolam
Priami nomine ad Palamedem, per quam agebat gratias proditionis
et commemorabat secretum auri pondus esse transmissum, dedit
captivo, et eum in itinere fecit occidi. Haec inventa more
militiae regi allata est et lecta principibus convocatis. Tunc
Vlixes, cum se Palamedi adesse simularet, ait ‘si verum esse
creditis, in tentorio eius aurum quaeratur’. Quo facto invento
auro, quod ipse per noctem corruptis servis absconderat,
Palamedes lapidibus interemptus est. Hunc autem constat fuisse
prudentem. Nam et aleam <et> tabulam ipse invenit ad conprimendas
otiosi seditiones exercitus, ut Varro testatur. Secundum quosdam
ipse repperit litteras; quae res forte sit dubia, tamen certum
est θ φ χ ab hoc inventas cum h aspiratione.

82. INCLITA GLORIA propter dilectum et frumenta.

83. FALSA SVB PRODITIONE sub falso crimine proditionis. Et rem
notam per transitum dicit; unde et paulo post ‘haud ignota
loquor’. Quamquam ibi possit intellegi, ‘haud ignota nobis, sed
forte etiam ad vos potuit pervenire’. Sciendum sane factum hoc
vere et Troianos scisse. Sed Sinon callide quasi ignorantibus
quae vera sunt dicit, ut fidem sequentibus faciat.

84. INFANDO INDICIO propter aurum clam subpositum. QVIA BELLA
VETABAT iam hoc falsum est, sed dicitur ad Sinonis
commendationem.

85. CASSVM privatum, vacuum.

87. PAVPER haec enim fuerat causa militandi, ut Terentius «cum
hinc egens profugiet aliquo militatum».

88. DVM STABAT REGNO quia et ipse unus de regibus fuit.

89. ET NOS pluralis numerus pro singulari. NOMEN gloriam, ut
«nomen Echionium matrisque genus Peridiae».

90. INVIDIA propter advectum frumentum. PELLACIS per blanditias
decipientis. Pellicere enim est blandiendo elicere.

93. MECVM INDIGNABAR quomodo ergo ‘nec tacui demens’?
Intellegimus istum quasi tacuisse primo, post inpatientia doloris
erupisse.

94. FORS SIQVA bene ‘si qua’, quia est et bona et mala.

96. PROMISI per contrarium ait pro ‘minatus sum’, quia minamur
mala, promittimus bona. Sic Horatius contra «atqui vultus erat
multa et praeclara minantis», id est promittentis.

97. PRIMA MALI LABES quia secuta sunt postea oraculum et adscita
Calchantis factio. ‘Labes’ vero ruinam significat, a ‘lapsu’.

98. CRIMINIBVS causis, ut supra «et crimine ab uno». SPARGERE
VOCES ut Cicero «et spargere venena didicerunt».

99. AMBIGVAS dubias, ne si aperte ageret accusatio esse
videretur. CONSCIVS aut peracti sceleris, aut dolorum suorum, ut
est in tertio «oblitusve sui est Ithacus». ARMA modo fraudes vel
dolos; nam arma sunt instrumenta cuiuslibet rei, unde et
insidiantis fraudes ‘arma’ nominavit.

100. NEC REQVIEVIT ENIM aut vacat ‘enim’, aut pendet sensus, ut
et posterior ‘donec Calchante ministro’; arte enim agit, ut
semiplena dicendo cogat et interrogare et avidius audire
Troianos. CALCHANTE MINISTRO ‘me destinat arae’, et est
aposiopesis.

101. INGRATA nec vobis placitura nec mihi gratiam conciliantia.

102. QVIDVE MOROR? vestram scilicet festinationem. OMNES et eos
qui prodesse disponunt. VNO ORDINE uno reatu. Et est de antiqua
tractum scientia, quia in ordinem dicebantur causae propter
multitudinem vel tumultum festinantum, cum erat annus litium.
Iuvenalis «expectandus erit qui lites inchoet annus».

103. IAMDVDVM modo ‘quam primum’.

104. HOC ITHACVS VELIT ET MAGNO MERCENTVR ATRIDAE callide hoc
dicto impetrat vitam, asserens mortem suam illorum hostibus esse
placituram. Ideo autem dicit ‘mercentur’, quia sacrorum est ut
fugiens victima, ubicumque inventa sit, occidatur, ne piaculum
committatur. Ergo Sinon, qui victima fuerat, iure et votis et
praemio Graecorum interimitur. ‘Ithacus’ vero pro ‘Ithacensis’,
principale pro derivativo. ‘Magno mercentur’ id est ‘pretio’, ut
«Turno tempus erit magno cum optaverit emptum intactum Pallanta».

105. ARDEMVS SCITARI festinamus inquirere. QVAERERE CAVSAS cur a
Graecis eius optaretur interitus.

106. ARTISQVE PELASGAE ars τῶν μέσων est. Ideo adiecit
‘Pelasgae’.

107. PAVITANS quasi pavitans. FICTO PECTORE ‘pectus’ pro verbis
posuit; nam numquam fingitur pectus.

108. SAEPE FVGAM DANAI hoc secundum Homerum verum est.

109. MOLIRI parare. FESSI BELLO favorem sibi conciliat dicendo
fatigatos esse Graecos virtute Troianorum.

110. FECISSENTQVE VTINAM nec enim hic arae destinaretur. PONTI
HIEMPS bene addidit ‘ponti’, quia est et temporis.

111. EVNTES ire cupientes, ut «cum canerem reges et proelia», id
est cum canere vellem. Et est figura Graeca, ubi statuisse
aliquid pro inchoatione habetur.

112. PRAECIPVE contra illud, ne diceretur numina non esse
placata.

113. AETHERE pro ‘aëre’ posuit, poetica licentia.

114. SVSPENSI aut ‘solliciti’, ut «nostroque in limine pendes»,
quia tempestas nec post dona mutabatur; aut ad nimbos refertur,
distinctione mutata, SCITANTEM participium pro participio est, id
est scitaturum. Alii ‘scitatum’ legunt, id est inquisitum.
ORACVLA ad templa de quibus dantur oracula.

115. ADYTIS adytum est locus templi secretior, ad quem nulli est
aditus nisi sacerdoti. TRISTIA DICTA more suo breviter habitum
futurae orationis ostendit.

116. SANGVINE PLACASTIS VENTOS ET VIRGINE CAESA CVM PRIMVM hic
distinguendum est, quia et semel ad Troiam ventum est et ante
quam ad eam veniretur de Iphigenia est sacrificatum. Cuius fabula
talis est: cum Graeci ad Aulidem venissent, Agamemnon Dianae
cervam occidit ignarus. Vnde dea irata flatus ventorum removit.
Quam ob rem cum nec navigare possent et pestilentiam sustinerent,
consulta oracula dixerunt Agamemnonio sanguine, placandam
Dianam. Ergo cum ab Vlyxe per nuptiarum simulationem, adducta
Iphigenia in eo esset ut immolaretur, numinis miseratione sublata
est cervaque subposita, et translata ad Tauricam regionem regi
Thoanti tradita est sacerdosque facta Dictynnae Dianae, cum
secundum statutam consuetudinem humano sanguine numen placaret,
agnovit fratrem Oresten; qui accepto oraculo carendi furoris
causa cum amico Pylade, Colchos petierat. Et cum his occiso
Thoante simulacrum sustulit absconditum fasce lignorum - unde et
Phacelitis dicitur, non tantum a face, cum qua pingitur, propter
quod et Lucifera dicitur - et Ariciam detulit. Sed cum postea
Romanis sacrorum crudelitas displiceret, quamquam servi
immolarentur, ad Laconas est Diana translata, ubi sacrificii
consuetudo adulescentum verberibus servatur, qui vocabantur
Bomonicae, quia aris superpositi contendebant qui plura posset
verbera sustinere. Orestis vero ossa Aricia Romam translata sunt
et condita ante templum Saturni, quod est ante clivum Capitolinum
iuxta Concordiae templum. ‘Virgine caesa’ non vere, sed ut
videbatur. Et sciendum in sacris simulata pro veris accipi; unde
cum de animalibus quae difficile inveniuntur est sacrificandum,
de pane vel cera fiunt et pro veris accipiuntur. Hinc est etiam
illud «sparserat et latices simulatos fontis Averni». Nam et in
templo Isidis aqua sparsa de Nilo esse dicebatur.

119. ARGOLICA quia occurrebat occidi potuisse captivum.

121. CVI FATA PARENT cui praeparent mortem.

122. MAGNO TVMVLTV ad factionem tegendam.

123. NVMINA DIVVM pro oraculis posuit. Et quaeritur modo non quid
dicant - nam planum est - sed quis debeat immolari.

124. MVLTI CRVDELE CANEBANT ‘multi’ bis intellegendum, id est
multi videbant taciti, multi etiam dicebant, ne sit contrarium
‘canebant taciti’.

126. BIS QVINOS SILET ILLE DIES dicimus et ‘bis quinis silet ille
diebus’. TECTVS aut multitudini se subtrahens aut tegens
consilium suum.

128. VIX TANDEM aut iunge, et vacat ‘tandem’; aut separa, et est
exaggeratio a synonymis, ut «abiit excessit, evasit erupit».

129. COMPOSITO ex pacto. RVMPIT VOCEM hoc est erumpit in vocem;
et dictum est per contrarium. Nam si ‘silentium rumpere’ est
‘loqui’, ut «quid me alta silentia cogis rumpere?». ‘Vocem
rumpere’ est ‘tacere’. Sed aliqua interdum simpliciter, interdum
per contrarium intelleguntur.

130. ET QVAE SIBI QVISQVE TIMEBAT ideo hoc addidit, quia dixerat
‘adsensere omnes’, ne videretur fuisse cunctis suae gentis
invisus.

132. MIHI multi posterioribus, multi primis iungunt; unus tamen
est sensus. PARARI infinitus modus pro indicativo. Et est figura
propria historiographorum, ut Sallustius «equitare, iaculari,
cursu cum aequalibus certare»», ut poetarum propria est «nuda
genu» et «torvum clamat»; quod autem ait Cicero «bellicum canit»
non est figura, sed sermo naturalis; est enim soni nomen.

133. SALSAE FRVGES sal et far, quod dicitur mola salsa, qua et
frons victimae et foci aspergebantur et cultri. Fiebat autem de
horna fruge et horno sale, ut Horatius «et horna fruge». VITTAE
quibus victimae coronabantur.

134. LETO non sacrificio. Invidiose locutus est. VINCVLA RVPI
atqui solutae sunt hostiae; nam piaculum est in sacrificio
aliquid esse religatum, unde est «unum exuta pedem vinclis, in
veste recincta», item «vittasque resolvit sacrati capitis». Ergo
vincula religionis intellege, ut et «vinclis innaret Cloelia
ruptis», scilicet foederis; nec enim obsides umquam ligantur. Sed
huic expositioni illud occurrit, unde iste ligatus fuerit, quia
eum Troiani non ligarunt; ultro enim se obtulerat. Vnde
intellegendum est a Graecis magis ligatum ante tempus sacrificii;
nam consuetudo illa quam supra diximus erat in ipso tempore
sacrificiorum. Ante enim ligari, ut Iuvenalis docet, dicens «sed
procul extensum petulans quatit hostia funem».

135. LIMOSOQVE LACV ut verisimilem fugam faciat, circumstantiis
utitur. Notandum sane Vergilium sub aliorum personis causam
exsequi nobilium, ut hoc loco Marii, item paulo post Pompeii, ut
«iacet ingens litore truncus». PER NOCTEM OBSCVRVS bona elocutio
est rem temporis ad personam transferre, ut ‘matutinus venit’.

136. SI FORTE DEDISSENT medium se praebet; nam nec negat nec
confirmat eos navigasse, ne aut eis demat securitatem aut quod
supra dixit falsum sit, non posse navigare Graecos nisi homine
immolato, ut illorum sit quicquid elegerint. Et artis est in
argumentorum angustia incertis uti sermonibus.

137. ANTIQVAM caram. Et bene commemorat liberos et parentem, ut
ostendat se non deseruisse ut vilem, sed mortis fugisse terrore.

139. FORS ET POENAS forte et poenas. Alii iungunt ‘fors et’, ut
sit ‘forsan’. Et bene elicit misericordiam ostenditque non se
habere causam redeundi post mortem suorum.

140. EFFVGIA et ‘fuga’ dicimus et ‘effugium’, sicut ‘lana’ et
‘lanitium’, ut «si tibi lanitium curae». Hinc est ‘aequitas’ et
‘aequum’. PIABVNT expiabunt: et τῶν μέσων est; nam plerumque et
‘impiare’ significat.

142. PER SI QVA EST diasyrtice ridet, ut diximus.

143. ORO ordo est ‘quod te oro per superos’.

144. NON DIGNA FERENTES indigno luctu affecti.

145. ET MISERESCIMVS aut per se plenum est aut cohaeret
sequentibus, quia non potest primis; dicimus enim aut ‘illam rem
miseror’, aut ‘illius rei misereor’, non ‘illis’. VLTRO autem non
est ‘sponte’ - nam iam rogaverat - sed ‘insuper’. Et venit ab eo
quod est ultra; plus enim quam rogaverat praestiterunt.

146. ARTA VINCLA aut epexegesis manicarum est, aut utrumque
habuit.

148. QVISQVIS ES licet hostis sis. Et sunt, ut habemus in Livio,
imperatoris verba transfugam recipientis in fidem ‘quisquis es
noster eris’. Item «vigilasne, deum gens» verba sunt quibus
pontifex maximus utitur in pulvinaribus; quia variam scientiam
suo inserit carmini. HINC IAM aut ‘ex hoc tempore’, aut ‘ex hac
oratione’, aut ‘ex eo quod te dicis Vlixis factione laborasse’.

149. EDISSERE VERA hic distinguendum; vera enim audire desiderat.

150. QVO MOLEM ‘quam ob causam’. Et ad hoc respondit Sinon ‘ne
recipi portis’. Et est color, qui in coniecturali statu saepe
requiritur. QVIS AVCTOR? ad hoc respondit ‘Calchas attollere
iussit’.

151. QVIDVE PETVNT? quid desiderant? Vtique ut placetur Minerva.

153. AD SIDERA ad locum siderum, vel quia semper sunt sidera, sed
solis splendore vincuntur.

154. AETERNI IGNES aut ararum, quas fugit, ut exsecratio sit
propter posteriora ‘vos arae’; aut certe Solem et Lunam
significat. Exsecratio autem est adversorum deprecatio,
iusiurandum vero optare prospera.

155. TESTOR modo ‘iuro’, alibi ‘testificor’, ut «testor in occasu
vestro». VESTRVM NVMEN quia secundum philosophos dicuntur sidera
elementa esse, sed habere proprias potestates. ENSESQVE NEFANDI
invidiose ad pluralem transit numerum, ut Terentius «non perpeti
meretricum contumelias».

156. VITTAEQVE DEVM aut quae habentur in honore deorum, aut quas
habent ipsa simulacra vittas. Et multi hic distinguunt et sic
subiungunt «deum quas hostia gessi». Consuetudo apud antiquos
fuit, ut qui in familiam vel gentem transiret prius se abdicaret
ab ea, in qua fuerat, et sic ab alia reciperetur: quod hic
ostendit; dicit enim Sinon, iure iam se Troianorum civem esse,
quia apud Graecos hostia fuerit, adeo nec pro homine, nec pro
cive habitus sit. GESSI paene gessi; non enim vere gesserat, sed
quantum ad Graecos pertineret, qui eum immolaturi fuerant, dixit.
HOSTIA vero ‘victima’. Et dicta quod dii per illam hostientur,
id est aequi et propitii reddantur; unde ‘hostimentum’
‘aequationem’.

157. FAS MIHI subaudis ‘sit’. Et bene a diis petit veniam, ne
videatur proditor. Nam et haec quae dicturus est tacuit, antequam
audiret ‘noster eris’. Si enim voluntate proderet, sequebatur
quod ait Cicero «nemo umquam sapiens proditori credendum
putavit». SACRATA RESOLVERE IVRA scilicet ut non incidat in
sacramenti poenam: quia militiae tria sunt genera. Plerumque enim
‘evocati’ dicuntur, et non sunt milites, sed pro milite, unde
Sallustius «neu quis miles neve pro milite», item ipse «ab his
omnes evocatos et centuriones»; plerumque ‘tumultuarii’, hoc est
qui ad unum militant bellum; plerumque ‘sacramento rogati’, quia
post electionem in rem publicam iurant. Et hi sunt qui habent
plenam militiam; nam viginti et quinque annis tenentur. Haec tria
genera tangit Vergilius, sacramenti hoc loco, tumultuarii illo
«simul omne tumultu coniurat trepido Latium», evocationis
«mittitur et magni Venulus Diomedis ad urbem».

158. FAS ODISSE VIROS ut supra diximus, omnia diasyrtice
loquitur; nam et ad Graecos possunt et ad Troianos referri.

159. SIQVA TEGVNT propter ea quae latent in equo. NEC LEGIBVS
VLLIS si Graecorum, propter ‘noster eris’; si Troianorum, quia
Graecus.

161. SERVES TROIA FIDEM quia quod rex promittit videtur res
publica polliceri.

162. OMNIS SPES DANAVM more suo a veris incipit; nam et favet
Minerva Graecis et constat raptum esse Palladium.

164. TYDIDES SED ENIM hysteroproteron est: ‘sed enim ex quo
impius Tydides’; nam hysterologia unius sermonis est, ut
«transtra per et remos».

163. IMPIVS vero propter numina vulnerata.

164. SCELERVMQVE INVENTOR VLIXES propter Palamedem occisum ipsius
factione.

165. FATALE τῶν μέσων est; nam et quod custodit et quod interimit
pro loco intellegitur. AVELLERE ostendit invitum numen esse
sublatum.

166. PALLADIVM Helenus apud Arisbam captus a Graecis est, et
indicavit coactus fata Troiana, in quibus etiam de Palladio. Vnde
dicitur a Pyrrho regna meruisse; quamquam praestiterit Pyrrho ut
per terram rediret, dicens omnes Graecos - quod et contigit -
naufragio esse perituros. Tunc Diomedes et Vlixes, ut alii
dicunt, cuniculis, ut alii cloacis, ascenderunt arcem, et occisis
custodibus sustulere simulacrum. Ideo autem hoc negotium his
potissimum datur, quia cultores fuerunt Minervae. Hoc cum postea
Diomedes haberet, quod et Vergilius ex parte tangit, et Varro
plenissime dicit - credens sibi non esse aptum, propter sua
pericula, transeunti Aeneae offerre conatus est. Sed cum se ille
velato capite sacrificans convertisset, Nautes quidam accepit
simulacrum; unde Minervae sacra non Iulia gens habuit, sed
Nautiorum. Hinc est in quinto «<tum senior Nautes,> unum Tritonia
Pallas quem docuit». Quamquam alii dicant simulacrum hoc a
Troianis absconditum fuisse intra extructum parietem, postquam
agnoverunt Troiam esse perituram; quod postea bello Mithridatico
dicitur Fimbria quidam Romanus inventum indicasse, quod Romam
constat advectum. Et cum responsum fuisset illic imperium fore
ubi et Palladium, adhibito Mamurio fabro multa similia facta
sunt. Verum tamen agnoscitur hastae oculorumque mobilitate; unde
est «vix positum castris simulacrum, arsere coruscae luminibus
flammae» vel «hastamque trementem». Sed ab una tantum sacerdote,
ut Lucanus «Troianam soli cui fas vidisse Minervam». Sane alii
unum simulacrum caelo lapsum apud Athenas tantum fuisse. Alii duo
volunt: hoc de quo diximus, et illud Atheniense.

167. SACRAM EFFIGIEM quasi caelo lapsam.

169. EX ILLO facto vel tempore. FLVERE τῶν μέσων est; ideo
addidit ‘retro’. Contra Sallustius «rebus supra vota fluentibus».

170. AVERSA DEAE MENS propter illud «manibusque cruentis».

171. TRITONIA aut quasi terribilis, ἀπὸ τοῦ τρεῖν, id est
‘timere’, aut secundum Lucanum «et se dilecta Tritonida dixit ab
unda». Sane ‘Tritonia’ antonomasivum est, quia proprium est
Minervae; nam epitheta sunt quae variis possunt vel personis vel
rebus adponi. Et haec caute observanda sunt, sicut et propria
nomina quae plerumque ex appellativis sunt, ut est ‘Victor’ vel
‘Felix’.

172. VIX modo ‘mox’.

173. SALSVS SVDOR bene addidit ‘salsus’, ut significaret laborem
futurum; ne forte alter in simulacro umor intellegeretur.

175. EMICVIT quasi quae consistebat invita.

176. TEMPTANDA AEQVORA si vel fugere possent post iram Minervae.

178. ARGIS adverbium loci est. Et respexit Romanum morem. Nam si
egressi male pugnassent, revertebantur ad captanda rursus
auguria. REDVCANT reconcilient.

181. ARMA DEOSQVE PARANT COMITES ingenti arte de futuro
sollicitos facit, ut praesentem firmet securitatem.

182. INPROVISI ADERVNT sicut et factum est. DIGERIT OMINA
interpretatur numinis commotionem.

188. ANTIQVA SVB RELIGIONE favore pristino.

189. NAM SI VESTRA MANVS quia occurrebat exurendum esse equum, si
intro ferri vel prodesse non poterat.

192. ASCENDISSET ut «scandit fatalis machina muros».

193. ASIAM Asiaticos, ut paulo post «urbem sepultam» pro
‘civibus’ posuit. PELOPEIA Argiva, a Pelope. NOSTROS NEPOTES
diasyrtice; nam iam quasi Troianus loquitur.

195. PERIVRI in verbo ‘r’ non habet; nam ‘peiuro’ dicimus
corrupta natura praepositionis. Quae res facit errorem, ut aliqui
male dicant ‘peiurus’.

196. CREDITA RES aut fides habita, aut commissa res publica.
CAPTIQVE DOLIS virtuti non cedit, dolis dicit se esse superatum.
Non quod Troianis victos esse turpe non fuerit, sed quod Graecis
turpius vicisse per dolos. COACTIS ut Terentius «quam oculos
terendo vix <vi> expresserit».

197. LARISSAEVS ACHILLES a vicinitate; nam Phthius fuit. Vtraque
tamen Thessaliae civitas est.

199. HIC tunc. MAIVS MISERIS MVLTOQVE ut «sale saxa sonabant» et
«casus Cassandra canebat»; nam apud veteres a similibus incipere
vitiosum non erat. Et notandum quia ut supra diximus, agit ne
videatur vel Troia cessisse viribus, vel Aeneas voluntate
fugisse. Hac autem re ostendit ex accidentibus dolos Graecorum
esse firmatos.

200. LAOCOON ut Euphorion dicit, post adventum Graecorum sacerdos
Neptuni lapidibus occisus est quia non sacrificiis eorum avertit
adventum. Postea abscedentibus Graecis cum vellent sacrificare
Neptuno, Laocoon Thymbraei Apollinis sacerdos sorte ductus est,
ut solet fieri cum deest sacerdos certus. Hic piaculum commiserat
ante simulacrum numinis cum uxore coeundo, et ob hoc inmissis
draconibus cum suis filiis interemptus est. Historia quidem hoc
habet, sed poeta interpretatur ad Troianorum excusationem. SORTE
DVCTVS sic Sallustius «sorte ductos fusti necat».

202. SOLLEMNIS ARAS anniversario sacrificio religiosas. Dicimus
autem et ‘sacrificium sollemne’, et ‘aras sollemnes’, ut
‘apricum’ et hominem et locum, ut «aprici meminisse senes»
Persius, contra Horatius «cur apricum oderit campum». TAVRVM
INGENTEM non praeter rationem est hoc loco ‘ingentem’; alibi «iam
cornu petat»; in victimis enim ista requiruntur, ut certis
numinibus certae aetatis mactentur animalia.

203. GEMINI duo et similes. ‘Gemini’ autem sunt proprie fratres
simul nati.

204. HORRESCO REFERENS etiam referens. ANGVES angues aquarum
sunt, serpentes terrarum, dracones templorum, ut in hoc indicat
loco «tranquilla per alta angues»; paulo post «serpens amplexus»;
item «delubra ad summa dracones». Sed haec significatio
plerumque confunditur.

205. PELAGO per pelagus.

206. IVBAE aut ‘cristae’, aut ‘barbae’.

207. SANGVINEAE id est coloris sanguinei.

208. LEGIT transit, ut «litoraque Epiri legimus». SINVAT curvat,
flectit in sinus.

209. SALO dicimus et ‘salum’, unde est ‘salo’, et ‘sal’ ‘salis’,
ut «spumas salis aere secabant» et «sale tabentes artus».

210. SVFFECTI pro ‘infecti’, ut «connixa» pro ‘enixa’. Et est
figura ‘suffecti oculos’.

211. SIBILA id est sibilantia, nam participium est; cum enim
nomen est ‘sibilus’ dicimus, ut «nam neque me tantum venientis
sibilus austri». VIBRANTIBVS mobilibus, quia nullum animal tanta
celeritate linguam movet adeo ut triplicem linguam habere
videatur, cum una sit.

215. DEPASCITVR ut supra diximus et ‘pasco’ et ‘pascor’ unius
significationis sunt, ut «atque artus depascitur arida febris».

217. SPIRIS nodis; unde etiam bases columnarum spirulas dicunt.
Nam proprie spira est volubilitas funium.

218. SQVAMEA pro ‘squamosa’, ut frondea pro ‘frondosa’.

221. PERFVSVS VITTAS perfusas vittas habens. Et est interpositus
versus; nam potest tolli salvo sensu. ATROQVE VENENO ut «pallida
mors» vel «tristis senectus».

223. QVALIS MVGITVS id est tollit. Facta autem comparatio est
propter sacerdotis personam.

224. INCERTAM dubie inlisam, quae non haberet mortis effectum.

225. LAPSV ‘labi’ proprie serpentum est. DELVBRA ‘delubrum’
dicitur quod uno tecto plura complectitur numina, quia uno tecto
diluitur, ut est Capitolium, in quo est Minerva, Iuppiter, Iuno.
Alii dicunt delubrum esse locum ante templum, ubi aqua currit, a
diluendo. Est autem synecdoche, hoc est a parte totum.

226. SAEVAE fortis aut nobilis.

227. SVB PEDIBVSQVE DEAE scilicet maioris simulacri, quod a
cunctis videtur; nam quod colitur et breve est et latet, sicut
Palladium fuerat. CLIPEIQVE SVB ORBE ut maxima pars in spiram
collecta ante pedes sit. Colla vero cum capitibus erectis post
clipeum, id est inter scutum et simulacrum deae latebant, ut est
in templo urbis Romae.

228. NOVVS ‘magnus’, ut «Pollio et ipse facit nova carmina».

229. INSINVAT pro ‘insinuatur’. SCELVS supplicium, ab eo quod
praecedit id quod sequitur. EXPENDISSE autem tractum est a
pecunia. Nam apud maiores pecuniarias poenas constat fuisse.

230. SACRVM ROBVR non, ut supra, «lignum».

231. SCELERATAM pro ‘ipse sceleratus’, ut «inutile ferrum». Et
est hypallage.

232. SEDES per hoc ostendit ‘donum Minervae’. ORANDA placanda.

234. MVROS superpositos Scaeae portae; nam sequitur «quater ipso
in limine portae». MOENIA PANDIMVS VRBIS non est iteratio; nam
dicit patefacta porta vel diruta interiora civitatis esse nudata.
ACCINGVNT OPERI praeparant se ad opus.

237. INTENDVNT ligant, ut «intenditque locum sertis». SCANDIT
transcendit propria magnitudine. FATALIS mortifera.

239. SACRA CANVNT hymnos dicunt.

240. MINANS vel ‘eminens’, ut «minaeque murorum ingentes», vel
‘minitans’.

241. O PATRIA versus Ennianus. Sane exclamatio eo pertinet, quod
tanta fuerat vis consecrationis ut etiam post profanationem ab
ingressu hostes vetaret. Nam novimus sepulcro Laomedontis, quod
super portam Scaeam fuerat, tuta fuisse fata Troiana. INCLITA
BELLO quia superavit Mysiam totam.

242. QVATER saepius.

244. INMEMORES inprovidi, aut non memores oraculorum.

245. MONSTRVM INFELIX post rem probatam dixit.

246. TVNC ETIAM sicut antehac, saepius; nam Helena veniente
praedixerat.

247. DEI IVSSV praecepto Apollinis, qui spe coeundi concessa
divinatione frustratus sustulit fidem vera dicenti. NON VMQVAM
non aliquando, id est numquam; nam si ‘non numquam’ esset, duae
negativae facerent unam confirmativam, licet Terentius Graeco
more dixerit «agrum in his regionibus meliorem neque pretii
maioris nemo habet».

249. FESTA FRONDE quae festos indicat dies ut laurus, oliva et
similia. VELAMVS coronamus, ut «victori velatum auro vittisque
iuvencum».

250. VERTITVR CAELVM atqui epitheton hoc caeli perpetuum est. Sed
‘vertitur’ est ‘in aliam faciem commutatur’, quod more suo
explanat sequentibus. RVIT OCEANO nascitur de Oceano, ut «ruit
atram ad caelum picea crassus caligine nubem». Ideo autem ‘ruit’,
quia altius est mare quam terra, ut diximus supra.

251. VMBRA MAGNA id est terrae; et definitio est noctis.

252. MYRMIDONVMQVE DOLOS a generalibus ad specialia venire
vitiosum est, nisi forte redeatur ad causam, ut hoc loco. PER
MOENIA per domos, ut supra «et moenia pandimus urbis»; ‘moenia’
enim et publica et privata dicuntur.

254. PHALANX lingua Macedonum legio. Et est a parte totum, hoc
est synecdoche. IBAT veniebat, ut «nunc primum a navibus itis».

255. AMICA sibi grata. Et sciendum septima luna captam esse
Troiam; cuius simulacrum apud Argos est constitutum. Hinc est
quod dicit «oblati per lunam» et alibi «per caecam noctem».
TACITAE LVNAE aut more poetico noctem significat aut physicam
rationem dixit. Nam circuli septem sunt, Saturni, Iovis, Martis,
Solis, Veneris, Mercurii, Lunae. Et primus, hoc est Saturni,
vehementer sonat, reliqui secundum ordinem minus, sicut audimus
in cithara. Ergo tacita luna est, cuius circulus, terrae vicinus
inmobili, minus sonat aliorum comparatione.

256. FLAMMAS CVM REGIA PVPPIS more militiae, ut «dat clarum e
puppi signum». Est autem tropus; per ‘puppem’ navem, per ‘navem’
eos qui in navi sunt significat.

257. FATIS INIQVIS voluntate numinum non illi propitia, sed in
nos iniqua; ut Lucanus «non ille favore numinis ingenti superum
protectus ab ira».

260. REDDIT quasi debitos, ut «redditus his primum terris». Sic
Horatius «navis quae tibi creditum debes Vergilium, finibus
Atticis reddas incolumem precor». CAVO ROBORE equi; epexegesis.

261. THESSANDRVS Polynicis et Argiae filius. STHENELVS Capanei et
Euadnes. VLIXES Laertae et Anticliae.

263. NEOPTOLEMVS quia ad bellum ductus est puer, Pyrrhus vero a
capillorum qualitate vocitatus est; Achillis et Deidamiae filius,
Pelei et Thetidis nepos ex patre, ex matre vero Lycomedis, regis
Scyriae insulae. PRIMVSQVE MACHAON aut princeps, aut numeri sui;
nam per ternos dixit.

265. VRBEM id est cives.

266. CAEDVNTVR VIGILES non actus nomen est, sed officii:
‘vigiles’ autem Capitolii significat; nam paulo post «vix primi
proelia temptant portarum vigiles».

267. CONSCIA coniurata. Bene autem in insidiis conscientiam
nominavit.

268. TEMPVS ERAT QVO PRIMA QVIES hoc loco noctis describit
initium; alibi totam noctem, ut «nox erat et placidum carpebant
fessa soporem corpora». Descriptiones sane pro rerum qualitate
vel tenduntur vel corripiuntur; illo enim loco protentio ad
invidiam pertinet Didonis vigiliarum. Sunt autem solidae noctis
partes secundum Varronem hae: vespera, concubium, intempesta nox,
gallicinium, lucifer; diei: mane, ortus, meridies, occasus. De
crepusculo vero, quod est dubia lux - nam ‘creperum’ dubium
significat – quaeritur, et licet utrique tempori possit iungi,
usus tamen ut matutino iungamus obtinuit; licet Lucanus dixerit
«longa repercusso nituere crepuscula Phoebo». ‘Manum’ vero, unde
est ‘mane’, bonum dixerunt veteres.

269. SERPIT latenter membris infunditur.

270. IN SOMNIS aut ‘per somnos’, aut, si ‘in somniis’ legeris,
erit synizesis. ECCE hac particula utimur quotiens repentinum
aliquid volumus indicare, ut «ecce manus iuvenem interea post
terga revinctum».

271. VISVS ADESSE bene ‘visus’, quia somnia videntur tantum, non
sunt naturaliter vera. Quod autem paulo post dicit «effert
penetralibus ignem» confirmantis est; nam illud verum fuisse
contendit.

272. RAPTATVS frequentativo utitur, ut supra. BIGIS secundum
artem modo dixit, quae exigit ut quae de pluribus constant
plurali tantum numero dicamus, ut ‘bigas’, ‘quadrigas’, ‘mappas’.
Sed haec plerumque corrumpit auctoritas, ut Horatius «ne sordida
mappa»; item Statius «rorifera gelidum tenuaverat aera biga».

273. TRAIECTVS LORA traiecta lora habens.

274. EI MIHI Ennii versus.

275. EXVVIAS INDVTVS ACHILLIS celavit mortem Patrocli ad laudis
augmentum. ‘Indutus’ autem accusativo iungitur, ut hoc loco, et,
ut magis in usu est, septimo, quo nunc utimur. ‘Exuvias’ autem
dicimus numero tantum plurali.

276. PHRYGIOS IGNES flammas Troianas, quibus Protesilai navis
incensa est.

277. BARBAM singulari numero hominum, plurali quadrupedum
dicitur; unde dubitatur de quibus dixerit «stiriaque inpexis
induruit horrida barbis».

278. PLVRIMA MVROS quia, ut Homerus dicit, in Hectorem extinctum
omnes tela iecerunt more maiorum. Vnde est «et bis sex thoraca
petitum perfossumque locis», propter duodecim populos Tusciae;
duodecim enim lucumones, qui reges sunt lingua Tuscorum,
habebant. Vnde est «gens illi triplex, populi sub gente
quaterni».

279. VLTRO quia ratio exigebat ut loqueretur ille qui venerat.

280. COMPELLARE id est adloqui.

281. SPES O FIDISSIMA bene per contrarium; spes enim semper
incerta in Hectore ‘fidissima’ dicitur.

283. EXPECTATE antiptosis est, pro ‘expectatus’.

286. FOEDAVIT cruentavit, ut «sanguine foedantem». Et bene
permansit in translatione, quia supra dixerat «o lux»: ideo et
‘serenos’, ideo et ‘foedavit’; nam Sallustius de nubibus
«foedavere lumen».

287. ILLE NIHIL scilicet ad interrogata; pleraque enim verba ex
negotiis accipiunt significationem. VANA falsa.

288. GEMITVS nec enim parvus dolor est viro forti fortem virum
fugam suadere. Et nota omnes suasoriae partes hoc loco contineri.

289. FVGE NATE DEA propositio est. ERIPE FLAMMIS utile. HIS autem
δεικτικῶς.

291. SAT PATRIAE PRIAMOQVE DATVM honestum; nam contra fata venire
constat neminem posse.

292. ETIAM multi distinguunt, ut sit ‘adhuc’, ut «etiam arma
tenentem». Sed melius est ‘etiam hac’, ut et particeps gloriae
sit Aeneas, et Hector vitet superbiam.

293. COMMENDAT TROIA PENATES necessarium; nam sacrilegium est non
liberare commendatos penates.

294. FATORVM COMITES possibile; quia occurrebat «hostis habet
muros», dat ei comites deos.

295. PERERRATO una pars orationis. Hoc autem verbo ostendit
erroris longinquitatem.

296. VESTAM deam ignis, quae, ut supra diximus, terra est.

298. DIVERSO INTEREA haec est prooeconomia; ait enim Aenean non
fuisse proditorem, sed propter longinquitatem domus et tarde
bella cognovisse et facilius evitasse discrimen.

299. MAGIS ATQVE MAGIS iteratione sermonis facit augmentum, ac si
diceret ‘magis ac plus’, sed propter metrum non potuit. Sic est
et in diminutione veluti si dicas «minus atque minus».

300. ANCHISAE DOMVS satis religiose locis omnibus, quamdiu vivit
Anchises, ei universa concedit, ut alio loco «et pater Anchises
dare fatis vela iubebat». ARBORIBVSQVE OBTECTA laus domus.
RECESSIT a frequentia se removit. Et est speciosa translatio,
quotiens rei mobilis ad inmobilem, vel e contra transfertur
officium.

301. INGRVIT invadit, ut «ingruit Aeneas Italis et proelia
miscet».

302. EXCVTIOR SOMNO ut appareat terroris esse, non satietatis.

303. ARRECTIS AVRIBVS translatio ab animalibus.

305. FLVMINE fluxu, ut «umectat flumine vultum». TORRENS fluvius
qui aestate siccatur, unde et nomen accepit. cui Graeci per
contrarium dedere vocabulum; nam χειμάῤῥοον dixerunt a tempore
quo crescit, sicut aequinoctium et ἰσημερία.

307. TRAHIT SILVAS hoc speciale fluvii est, supra dicta vero
etiam ignis. INSCIVS non ‘ignarus’ - nam videt - sed qui non
valde sit causarum peritus, id est simplex, ἄπειρος.

308. SAXI DE VERTICE pro ‘montis’. Contra in sexto ‘montem’ pro
‘saxo’ posuit, ut «prensantemque uncis manibus capita aspera
montis».

309. MANIFESTA FIDES non somnii, ut quidam volunt, sed fraudis
Graecorum, nam et hoc sequitur ‘Danaumque patescunt insidiae’.

310. IAM DEIPHOBI quia ipse post mortem Paridis Helenam duxit
uxorem.

311. PROXIMVS ARDET VCALEGON rem domus ad personam transtulit. Et
est τὸ αἴτιον ut «Mantua vae miserae nimium vicina Cremonae».

312. SIGEA duo sunt Troiae promunturia, Rhoeteum et Sigeum, quod
dictum est propter Herculis taciturnitatem, qui prohibitus
hospitio simulavit abscessum, et inde contra Troiam per silentium
venit, quod dicitur σιγή. FRETA LATA incendii magnitudinem
voluit significare, non hoc describere. ‘Lata’ autem ideo, quia
se angustiae Pontici oris illic dilatant, ut Sallustius dixit.

313. CLANGOR Graecum est; nam κλαγγὴ dicitur. Illud sane sciendum
est, quia morem tetigit expugnationis; plerumque enim ad tubam
evertuntur civitates, sicut Albam Tullus Hostilius iussit everti.

314. AMENS qui nec somniis credidi nec rebus aspectis.

315. BELLO ad bellum.

316. FVROR IRAQVE MENTEM PRAECIPITANT potest quidem specialiter
accipi, id est ‘mentem meam furor et ira praecipitarunt’; sed
melius est generaliter: ‘non mirum est me arma cepisse sine
ratione; furor enim et ira mentem praecipitant’.

319. ARCIS PHOEBIQVE SACERDOS aut subrogatum intellegimus, aut,
quod melius est, morem Romanum tetigit - in Capitolio enim omnium
deorum simulacra colebantur.

320. SACRA MANV hoc est propter quod supra ait «sacra suosque
tibi commendat Troia penates». VICTOSQVE DEOS qui egebant
sacerdotis auxilio. Simul et Aeneae excusatur abscessus.

321. IPSE TRAHIT septima syllepsis: ‘trahit’ enim licet nepotis
tantum sit, tamen et superiora concludit. CVRSV legitur et
‘cursum’. AD LIMINA Aeneae; et religio laudatur et virtus.

322. QVO RES SVMMA LOCO PANTHV admirantis est, non interrogantis.
Et ‘Panthu’ vocativus est. ‘Res summa’ res publica. QVAM
PRENDIMVS ARCEM? ‘cum tu eam relinquas’. Non enim plures erant
arces; unde admirantis est. Et notanda simul orationis brevitas,
quae in periculis congruit.

325. DARDANIAE Troiae. Aut a Dardano Iovis et Electrae filio, aut
secundum Sallustium «a rege Dardanorum Mida», qui Phrygiam
tenuit.

326. FERVS IVPPITER summae necessitatis est, cum etiam sacerdos
in convicia ruit deorum; quod servat Vergilius ne umquam tradat
Aeneae. ‘Ferus’ autem invidiose dictum est, nam aequus est
omnibus, ut «rex Iuppiter omnibus idem». Hinc et paulo post «ipse
deos in Dardana suscitat arma», hoc est qui aequalis esse
consuevit.

328. MEDIIS IN MOENIBVS ubi arx fuerat. ADSTANS pro ‘stans’; et
est prothesis.

329. VICTOR propositi effector, ut «rapidusque rotis insistere
victor». MISCET scilicet caedibus.

330. BIPATENTIBVS quia geminae sunt portae.

331. MILIA subaudis ‘tot’, et est ἀνακόλουθον: nam dixit ‘quot’,
cum non praemiserit ‘tot’.

332. ANGVSTA VIARVM vicos; et est ut «strata viarum».

333. FERRI ACIES bene addidit ‘ferri’, quia homonymum est
‘acies’.

334. STRICTA nuda; unde et ‘destringere’ dicimus.

335. CAECO MARTE aut nocturno proelio, aut epitheton Martis est,
cuius exitus semper incertus est.

336. NVMINE DIVVM subaudis ‘tali’, hoc est mala iniciente
desideria.

337. ERINYS inpatientia animi hoc loco.

338. ET SVBLATVS et unde sublatus.

341. ADGLOMERANT adglomerantur. MYGDONIDES patronymicon est; nam
si gentis esset, ‘Mygdonius’ diceret; nullum enim gentis nomen in
‘des’ exit. Hunc autem Coroebum stultum inducit Euphorion, quem
et Vergilius sequitur, dans ei «dolus an virtus, quis in hoste
requirat?» cum sit turpis dolo quaesita victoria.

344. ET GENER ‘gener’ dicitur et qui est et qui esse vult, ut hic
indicat locus; sicut etiam ‘maritus’, unde est «quos ego sim
totiens iam dedignata maritos».

345. PRAECEPTA propter illud «tunc etiam fatis aperit Cassandra
futuris». FVRENTIS vaticinantis.

348. INCIPIO SVPER HIS his incipio. ‘Super’ insuper, quia iam
audebant; unde paulo post ait ‘furor additus’. IVVENES FORTISSIMA
FRVSTRA PECTORA ordo talis est: ‘iuvenes, fortissima pectora,
frustra succurritis urbi incensae, quia excesserunt dii; unde, si
vobis cupido certa est me sequi audentem extrema, moriamur et in
media arma ruamus’. Obscuritatem autem facit hoc loco et
synchysis, id est hyperbati longa confusio, et falsa lectio; nam
multi ‘audendi’ legunt, multi ‘audenti’. Sed neutrum procedit.
Ergo ‘audentem’ legendum est.

351. EXCESSERE quia ante expugnationem evocabantur ab hostibus
numina propter vitanda sacrilegia.

352. QVIBVS subaudimus ‘auxiliantibus’.

354. VNA SALVS VICTIS NVLLAM SPERARE SALVTEM plerumque enim
desperatione robur augetur, ut Statius «est ubi dat vires nimius
timor»; item scimus mortem captivitatis esse remedium. Hoc ergo
suadet ut aut desperatione vincant, aut vitetur morte captivitas.
‘Salus’ nunc remedium.

355. LVPI CEV hoc ad ferocitatem pertinet. ‘Nebula’ ad noctem,
‘catuli’ ad liberos coniugesque.

357. EXEGIT exclusit, de latebris scilicet, ut Terentius
«spectandae an exigendae sint vobis prius».

360. CAVA VMBRA bonum epitheton; naturale enim est ut obscurum
sit omne concavum.

361. QVIS etiam Graecorum, ut «quis talia fando». LACRIMIS
AEQVARE LABORES hypallage pro ‘laboribus aequare lacrimas’, ut
«dare classibus austros».

363. VRBS ANTIQVA vel nobilis, vel quia duobus milibus
octingentis annis regnasse firmatur.

364. STERNVNTVR INERTIA aut non repugnantia, ut «pecora inter
inertia votis optat aprum», aut ‘inertia’ dum occiduntur, ut
«inbellem avertis Romanis arcibus Indum», hoc est avertendo
ostendis inbellem.

365. RELLIGIOSA gradatim ascendit. Sane ‘relligio’ geminatur ‘l’
propter metri necessitatem.

366. POENAS DANT moriuntur indigne; hoc enim proprie significat.

367. REDIT IN PRAECORDIA VIRTVS atqui ait Horatius «nec vera
virtus cum semel excidit curat reponi deterioribus». Sed
sententiae non semper generales sunt, sed interdum pro negotiorum
qualitate formantur.

368. VICTORESQVE CADVNT DANAI generaliter dixit ‘victores’.

369. PLVRIMA MORTIS IMAGO aut definitio timoris est, aut varietas
mortis ostenditur.

371. ANDROGEOS et Graeca est et Attica declinatio; unde est «in
foribus letum Androgeo». Facit enim ὁ Ἀνδρόγεως, τοῦ Ἀνδρόγεω.

373. VIRI increpantis est.

374. SERA SEGNITIES quae seros facit, id est tardos, ut «mors
pallida». FERVNTQVE PERGAMA ἐμφατικῶς, ut «Ilium in Italiam
portans».

375. ITIS pro ‘venitis’, ut econtra Terentius «nisi eo ad
mercatum venio», pro ‘eo’.

377. FIDA SATIS bene addidit ‘fida’, ut ostenderet symbolum quo
utebantur in bello. MEDIOS manifestos, ut «medioque ex hoste
recepi» et «quamquam in media iam morte tenetur».

379. ASPRIS synaeresis est, ut «compostus». ANGVEM καταχρηστικῶϛ.

380. HVMI NITENS incedens per humum. Et est adverbium.

382. ABIBAT bene inperfecto usus est; non enim abiit.

384. IGNAROSQVE LOCI his circumstantiis ostendit a paucis plures
potuisse superari.

385. ADSPIRAT favit, ut «adspirant aurae in noctem»; unde et
favor ‘aura’ dicitur, ut «gaudens popularibus auris».

386. SVCCESSV felicitate; quod est stultitiae.

387. QVA PRIMA INQVIT FORTVNA non ‘quae prima’, sed ‘qua primum’.
Est autem hypallage, ut «ibant obscuri sola sub nocte» pro ‘ipsi
soli’; quae fit non ornatus causa, ut «pars in frusta secant»,
sed necessitatis.

389. CLIPEOS maiora scuta, quibus latemus, ἀπὸ τοῦ κλέπτειν τὸ
σῶμα. INSIGNIA arma omnia.

391. ARMA subdistingue, ut sit quasi interrogantis. COMANTEM aut
‘cristatam’, quia de caudis animalium habebant cristas, ut
«cristaque hirsutus equina», aut ‘comas habentem’, ut Statius
«non ego in terga comantis Abantiadas».

392. INSIGNE DECORVM ornamentum decorum; non enim sunt duo
epitheta, quod apud Latinos vitiosum est. Fecit hoc tamen
Vergilius in paucis versibus, qui tamen emendati sunt, ut «lenta
quibus torno facili super addita vitis», cum antea ‘facilis’
fuerit.

393. INDVITVR quia multa inerant in scuto lora, quibus manum
inserebant, ut «clipeoque sinistram insertabam aptans».

394. HOC IPSE multi hic distinguunt et ad Aenean referunt.

396. INMIXTI vacat ‘in’, ut solet frequenter. HAVD NVMINE NOSTRO
aut diis contrariis, aut quia in scutis Graecorum Neptunus, in
Troianorum fuerat Minerva depicta.

400. FIDA PETVNT sibi scilicet. FORMIDINE TVRPI epitheton timoris
est. Sic Sallustius «Carbo turpi formidine Italiam atque
exercitum deseruit».

401. CONDVNTVR IN ALVO non dum eunt, sed cum esse coeperint; unde
et ablativo usus est, non accusativo, ut in Georgicis «conditus
in nubem». Tale est autem hoc quale illud ‘includuntur in
carcere’ et «includuntur in carcerem».

402. HEV NIHIL INVITIS FAS QVEMQVAM FIDERE DIVIS generalis quidem
sententia est, sed loco congrua; sequitur enim et Cassandrae
captivitas fidentis sacerdotio, et praecesserat armorum mutatio,
quae nunc deprehenditur. Alioquin vitiosa est, cum discrepat a
specialitate.

403. PRIAMEIA patronymicon quidem est, sed species possessivi;
‘Priameis’ vero tantum patronymicon est, sicut ‘Priamides’.

405. TENDENS LVMINA quod est manuum oculis dedit. FRVSTRA
secundum Epicureos; et est separatum.

407. HANC SPECIEM ‘species’ medium est; nam et bona et mala est.
FVRIATA ‘furiosus’ est a quo furor numquam recedit, ‘furiatus’
qui furit ex causa.

408. PERITVRVS melior sensus est si ad dimicantis referatur
adfectum, sicut de Tarchonte, de quo dixit «et medios fertur
moriturus in hostes», cum vicerit.

410. CVLMINE tecto, quod ante culmis tegebatur.

411. CAEDES non proelium. MISERRIMA autem quia inter cives.

412. IVBARVM pro ‘cristarum’, quae de caudis fiebant, ut est
«cristaque hirsutus equina».

413. TVNC DANAI ordo est ‘undique collecti invadunt’. EREPTAE
schma dianoiaç non enim dicit a Troianis sublatam, sed
intellegendum reliquit.

415. GEMINI ATRIDAE duo; quod habet excusationem, quia fratres
sunt, propter similitudinem. Nam numeri esse non potest; ‘gemini’
enim sunt proprie ‘simul nati’. EXERCITVS OMNIS bene excusat
propter victi pudorem, ut ‘obruimur numero’.

416. ADVERSI e contrario flantes.

417. EOIS EVRVS EQVIS ab Eois equis, id est Solis; nam Eurus ab
oriente flat. Notandum sane quod, cum ‘Eous’ ‘e’ naturaliter
longum habeat, metri necessitate correptum est propter sequentem
vocalem. Rarum autem est; nam nec proprium nomen est, ut ‘Diana’,
nec sermo compositus, ut «sudibusve praeustis».

418. STRIDVNT SILVAE excursus poeticus, qui ultra tres versus
fieri non debet.

419. SPVMEVS pro ‘spumosus’. ATQVE IMO ‘ab’ minus est.

420. ILLI propter illud ‘hic primum ex alto’. OBSCVRA NOCTE PER
VMBRAM per umbram noctis obscurae, ut «molemque et montes».

421. FVDIMVS modo ‘fugavimus’; nam sequitur ‘totaque agitavimus
urbe’. Alibi ‘interemimus’.

422. MENTITAQVE TELA verbo communi, hoc est ‘quae nos Graecos
esse mentiebantur’. Vt solet, sensum dedit rei inanimatae; non
enim illi poterant tela mentiri.

423. SIGNANT designant, aut per vocem aut per symbolum quo
utebatur exercitus.

426. VNVS ‘praecipuus’.

427. AEQVI pro ‘aequitatis’. Et optima figura est a feminino
genere in neutrum transire.

428. DIIS ALITER VISVM in ingenti indignatione Aeneae tamen nihil
sacrilegum datur, et cum sequatur «confixi a sociis».

429. PANTHV vocativus Graecus est.

431. ILIACI CINERES naturale est iurare per id quod carum
habuimus. Et excusatur, ut supra diximus, fuga.

432. TESTOR testificor; et deest ‘vos’.

433. VICES pugnas, quia per vicissitudinem pugnabatur, ut
Sallustius docet. Legimus etiam poenas ‘vices’ dici: Horatius
«vicesque superbae te maneant ipsum». Sed de bello usurpatum est;
nullum enim proelium caret periculo.

434. MERVISSE MANV testor me meruisse, id est fortiter dimicasse;
hi enim merentur occidi. Bene autem evasisse se fatis imputat,
cum tam senex quam debilis evaserint, occisis iuvenibus.

437. CLAMORE bellico scilicet. INGENTEM PVGNAM merito, quippe in
domo regia, de qua maior spes erat praedae.

439. MORERENTVR non pugnarent, ut supra «oriturque miserrima
caedes».

441. ACTA TESTVDINE applicata.

442. POSTESQVE SVB IPSOS si circa portam, ‘sub postibus’; si
circa fenestras, ‘sub postes’.

443. AD TELA contra tela.

445. TECTA CVLMINA ‘tecta’ participium est; aut eandem rem bis
dixit.

446. HIS SE propter quae pugnabant. Sic Lucanus «in pugnam
fregere rates».

448. DECORA ab eo quod est ‘decus’, ut ‘pecus’.

450. OBSEDERE modo pro ‘praesidio tenebant’, ut sequentia
indicant «has servant agmine denso».

451. INSTAVRATI ANIMI hinc ostenditur eos superius defecisse;
quod supra non dixit.

452. LEVARE iuvare. VIMQVE virtutem, ut Sallustius «sed nostra
omnis vis in anima et corpore sita est». VICTIS qui vincebantur,
ut «et qua vectus Abas».

453. LIMEN ERAT contra illud ‘obsessis foribus’ quemadmodum
ingressus sit? Et dicit per posticum, quod generis est neutri, ut
Horatius «atria servantem postico falle clientem». Nam si
generis feminini legeris ‘postica’, augurale est, ut ‘antica’,
‘postica’. CAECAE non omnibus notae. PERVIVS VSVS ‘usus’ verbum
iuris: ‘via<e>’ actus usus.

455. INFELIX ad praesens rettulit tempus ‘infelix’. DVM REGNA
MANEBANT ‘dum’ donec: et absolutus est sensus. Alii tamen ‘cum’
legunt: sed ‘cum manebant’ quomodo dicimus, cum constet
‘manebant’ modum esse indicativum? Hoc ergo sciendum est, quia,
quando coniunctivus est, necesse est aliquid iungi aut subaudiri,
ut ‘cum venirem, vidi illum’. Si autem ‘cum veniebam’ dicamus,
aut modus pro modo est, hoc est indicativus pro coniunctivo: aut
‘cum’ non erit coniunctio, sed adverbium temporis, et significat
‘tempore quo veniebam’.

457. AD SOCEROS meliori sexui respondit, id est masculino.
TRAHEBAT quasi puerum, ut «parvumque nepotem ipse trahit».

458. EVADO ‘e’ vacat, ut ‘emortuus’. Sane minus est ‘hac’, id est
‘hac evado’.

459. IACTABANT spargebant, quasi nihil profutura.

460. IN PRAECIPITI in alto, unde quis potest praeceps dari;
sequitur enim «sub astra eductam».

462. SOLITAE NAVES participium sine verbi origine: ‘soleo’ enim
neutrale est, quod caret passivo. CASTRA ubi exercitus sit
‘castra’ dicuntur: unde est «nos castra movemus et velorum
pandimus alas».

463. SVMMA extrema, ut supremum ‘summum’ dicimus: ut «pro supreme
Iuppiter». LABANTES faciles ad resolutionem. Et est ordo ‘turrim
convellimus inpulimusque’.

468. TELORVM INTEREA CESSAT GENVS bene addidit ‘genus’. Telum
enim dicitur secundum Graecam etymologiam ἀπὸ τοῦ τηλόθεν,
‘quicquid longe iaci potest’; quamquam legerimus de gladio «at
non hoc telum mea quod vi dextera versat», et sequitur «dixit et
sublatum consurgit in ensem». Telum autem illo loco dictum a
longitudine, unde et ‘mustelam’ dicimus.

469. VESTIBVLVM ‘vestibulum’ est prima pars <domus et ingressus>
ianuae. Dictum autem vestibulum vel quod ianuam vestiat, ut
videmus cameram duabus sustentatam columnis, vel quoniam Vestae
consecratum est. Vnde nubentes puellae limen non tangunt. Lucanus
«translata vitat contingere limina planta». Singula enim domus
sacrata sunt diis, ut culina penatibus, maceries, quae ambit
domum, Herceo Iovi. PYRRHVS a colore dictus, qui Latine ‘burrus’
dicitur.

471. MALA GRAMINA PASTVS legimus et «silva pastus harundinea».
Sed sciendum est, quia, licet hoc in usu sit, rarum tamen est
apud antiquos. ‘Pastus’ autem pro ‘qui pascebatur’, quia, ut
supra diximus, in hoc Latinitas deficit.

472. BRVMA id est hiemps. Dicta autem ‘bruma’ quasi βραχὺ ἦμαρ,
id est brevis dies. Est autem, ut hic locus indicat, generis
feminini, numeri singularis.

474. LVBRICA TERGA ‘lubricum’ dicitur et quod labitur dum
tenetur, ut piscis, serpens, et locus in quo labimur, ut «et sese
opposuit Salio per lubrica surgens».

476. PERIPHAS ultima accentum non habet, ne femininum sit; nec
tertia a fine, quia novissima longa est; ergo ‘ri’ habebit
accentum.

477. ARMIGER AVTOMEDON Pyrrhi armiger; nam Achillis auriga fuit.
SCYRIA PVBES a Scyro insula, una de Cycladibus, in qua Lycomedes
fuit, pater Deidamiae.

478. SVCCEDVNT TECTO pro ‘sub tectum cedunt’. Et est figura, quia
mutatus est casus.

479. BIPENNI ecce nomen, quod reservavit antiquitatem; quia
veteres ‘pennas’ dicebant, non ‘pinnas’.

480. VELLIT non ‘deiecit’ - nam sequitur paulo post «labat ariete
crebro» - sed ‘movet’, ut «Cynthius aurem vellit, et admonuit».

482. INGENTEM FENESTRAM epitheto, ut solet, auxit tapinosin.

485. ARMATOSQVE VIDENT STANTES unde supra «strictis mucronibus
imas obsedere fores».

486. AT DOMVS INTERIOR de Albano excidio translatus est locus.
TVMVLTV ‘tumultus’ dictus quasi timor multus; unde alia bella
dicta sunt ‘Italicus tumultus’. Bene autem addidit ‘misero’, quia
est etiam terribilis.

487. MISCETVR perturbatur, ut «nec quisquam aeratas acies ex
agmine tanto misceri putet». CAVAE AEDES tecta camerata. ‘Aedem’
autem numero singulari de templo tantum dicimus, plurali et de
domibus et de templis. Si aliter dictum inveneris, usurpatum est.

488. FERIT CLAMOR secundum philosophos qui dicunt vocem corpus
esse; bene ergo ‘ferit’. AVREA SIDERA multi ad laquearia
referunt, quod stultum est.

489. PAVIDAE pro ‘paventes’. ‘Pavidus’ est semper timens,
‘pavens’ ex causa, ut supra ‘furiatus’ et ‘furiosus’.

490. AMPLEXAEQVE TENENT POSTES ATQVE OSCVLA FIGVNT Apollonii
locus, in quo inducitur Medea † patrem salutasse, et domum
relinquens.

491. VI PATRIA secundum fidem generis sui, ut «stirpis Achilleae
fastus». Item de Hercule «salve, vera Iovis proles».

493. CARDINE a cardine.

496. NON SIC AGGERIBVS RVPTIS vult ostendere gravius vastatam
Troiam quam agri fluviorum eruptione vastantur. Et sciendum
comparationes aut pares esse aut maiores, aut minores. SPVMEVS
spumosus.

497. EXIIT dicimus et ‘exivit’. Sed ‘v’ subtrahit Vergilius ut
brevem faciat sequente vocali.

498. CVMVLO augmento.

499. VIDI IPSE FVRENTEM ut «quaeque ipse miserrima vidi».

500. GEMINOS more suo ‘fratres’. ‘Gemini’ enim sunt non duo, sed
simul nati.

501. CENTVMQVE NVRVS aut finitus est numerus pro infinito, aut
certe ideo ‘centum’, quia barbarorum fuerat non singulas coniuges
habere, sed plures. Aut illud dicit ‘plures feminas’, ut Lucanus
«cultus gestare decoros vix nuribus rapuere mares», hoc est
‘feminis’. Aut ‘centum per aras’, licet incongruum sit, quia
sequitur «haec ara tuebitur omnes», et unus per centum aras
occidi non poterat.

502. QVOS IPSE SACRAVERAT IGNES ut «et religiosa deorum limina»;
per quod ostenditur latenter nihil prodesse religionem. FOEDANTEM
autem est cruentantem.

503. QVINQVAGINTA ILLI THALAMI ‘illi’ celebrati ab Homero. Et
bene de thalamis verum expressit numerum; potest enim unus
thalamus plures habere coniuges. Et est zeugma ‘quinquaginta
thalami procubuere’ et ‘postes superbi’.

504. AVRO BARBARICO id est aut ‘multo’, aut vere barbaro, quia
πᾶς μὴ Ἕλλην βάρβαρος. SPOLIISQVE SVPERBI hoc enim fuit moris
antiqui, ut in septimo «captivi pendent currus curvaeque
secures».

506. FORSITAN ET PRIAMI FVERINT QVAE FATA REQVIRAS bono usus est
ordine, ut ante rei publicae, post regis, inde privati, hoc est
sua fata narraret. De morte autem Priami varie lectum est. Alii
dicunt quod a Pyrrho in domo quidem sua captus est, sed ad
tumulum Achillis occisus tractusque est iuxta Sigeum
promunturium; nam in Rhoeteo Aiax sepultus est. Tunc eius caput
conto fixum circumtulit. Alii vero quod iuxta Hercei Iovis aram
extinctus sit dicunt; unde Lucanus «Herceas, monstrator ait, non
respicis aras?». Et hanc opinionem plene Vergilius sequitur;
licet etiam illam praelibet, ut suo indicavimus loco.

508. MEDIVM HOSTEM hypallage est, in mediis aedibus. Si autem
‘mediis’ legeris, non stat versus, nisi excluso ‘s’, ut «inter se
coisse viros et decernere ferro». Et bene Priamum non nisi in
extremis armat periculis.

509. TREMENTIBVS AEVO non timore.

510. CIRCVMDAT non apte sibi cohaerere facit, sed potius oneri
sumit. INVTILE FERRVM ipse inutilis. ‘Ferrum’ enim de his est
quae a coniunctis sumunt epitheta, ut ‘venenum’.

512. NVDOQVE SVB AXE hoc est sub divo, quod inpluvium dicitur.
‘Axis’ autem est aut plaustrum septentrionale, aut pars
septentrionis, aut spiritus quo mundus movetur, sicut docet
Lucanus.

513. VETERRIMA usurpatum est. Ergo, ut supra diximus, hoc tantum
uti si necesse sit licet.

514. CONPLEXA PENATES ‘penates’ sunt omnes dii qui domi coluntur.

515. NEQVIQVAM aut secundum Epicureos, aut propter vim bellicam.
ALTARIA superorum et ‘arae’ sunt et ‘altaria’, inferorum tantum
‘arae’. ‘Ara’ autem dicitur a precibus, quas Graeci ἀρὰς dicunt;
unde contra inprecatio κατάρα dicitur.

516. PRAECIPITES festinae, propter tempestatem; et bene ‘atra’
addidit, quia est et clara, ut «unde haec tam clara repente
tempestas».

519. DIRA modo proprie; ‘dira’ enim est deorum ira. Ergo ‘quae
mens infusa ex deorum ira?’.

520. RVIS aut ‘festinas’, aut ‘incedis seniliter’.

522. NON SI IPSE MEVS subaudis ‘posset defendere’.

524. ORE EFFATA abundat ‘ore’.

528. VACVA magna, quae difficile complerentur.

529. INFESTO VVLNERE bonum schema; ‘vulnus’ pro ‘telo’.

531. EVASIT pervenit.

532. VITAM CVM SANGVINE FVDIT modo eos sequitur qui sanguinem
sedem vitae volunt; alibi eos qui ipsum sanguinem vitam volunt,
ut «purpuream vomit ille animam».

533. HIC id est ‘tunc’. MEDIA autem manifesta. Et potest referri
vel ad Priamum, vel ad Politen.

536. SIQVA EST vel secundum Epicureos, vel desperat quia inpune
ante aras conspicit caedes. CVRET ulciscatur.

537. GRATES prout res fuerit, vel in bonis vel in malis dicuntur,
sicut praemia.

538. CORAM modo adverbium temporis est, quia verbo cohaeret, ut
«coram quem quaeritis adsum». ME CERNERE de spectaculo queritur,
non de morte.

539. FVNERE cadavere; ab eo quod praecedit id quod sequitur.
‘Funus’ enim est iam ardens cadaver, quod dum portatur ‘exequias’
dicimus, crematum iam ‘reliquias’, conditum iam ‘sepulcrum’.

541. IN HOSTE PRIAMO aut archaismos est, aut ‘in hoste’, id est
cum hostem gereret, cum ipse hostis esset. IVRA FIDEMQVE
SVPPLICIS ERVBVIT quia, quod Homerus mutat, dicitur duce Mercurio
Priamus ingressus Achillis tentoria excitatum rogasse, quem
dormientem posset occidere. ‘Iura’ vero quod a rege rogabatur.

543. REMISIT comitatus usque ad Troiam est.

544. INBELLE ut «inutile ferrum».

546. NEQVIQVAM ‘non’. Sic Persius «nequiquam fundo suspiret
nummus in imo».

547. REFERES ERGO HAEC sarcasmos est, iocus cum amaritudine, ut
«en agros et quam bello, Troiane, petisti Hesperiam metire
iacens». Astismos autem est urbanitas sine iracundia, ut «atque
idem iungat vulpes et mulgeat hircos».

549. DEGENEREM non respondentem moribus patris.

550. ALTARIA AD IPSA unde sperabat auxilium.

552. DEXTRAQVE CORVSCVM EXTVLIT ‘coruscum’ si ornatum gemmis
caput regis acceperis, sensus talis est: ‘sublato capite gladium
in vaginam recondit, quae lateri semper cohaeret’. Si vero
‘coruscum gladium’ vis intellegere, lateri Priami infixum accipe,
et κατὰ τὸ σιωπώμενον, postea caput esse sublatum.

554. HAEC FINIS omnia Latina nomina, inanima, simplicia, a verbo
non venientia, ‘nis’ syllaba terminata, masculina sunt. Inanima
propter ‘canis’, simplicia propter ‘bipennis’, a verbo non
venientia propter ‘finis’. Ergo ‘clunis’ Iuvenalis bene dixit
«tremulo descendant clune puellae». Horatius male «quod pulchrae
clunes». HIC talis; ut «hunc ego te, Euryale, aspicio?». SORTE
fatali necessitate.

555. TROIAM pro ‘Ilium’.

556. PERGAMA proprie Troianae arces sunt; unde κατ᾿ ἐξοχὴν arces
omnes ‘pergama’ dicuntur, ut ‘poetam’ dicimus, et intellegimus
Vergilium.

557. REGNATOREM ASIAE quia imperaverat et Phrygiae et Mygdoniae.
IACET INGENS LITORE TRVNCVS Pompei tangit historiam. Quod autem
dicit ‘litore’, illud, ut supra diximus, respicit quod in Pacuvii
tragoedia continetur. Quod autem Donatus dicit ‘litus’ locum
esse ante aras, a ‘litando’ dictum, ratione caret; nam a
‘litando’ ‘li’ brevis est, et stare non potest versus.

558. SINE NOMINE sine agnitione.

559. SAEVVS HORROR quia est et bonus; ut «laetusque per artus
horror iit».

562. VITAM EXHALANTEM secundum eos qui animam ventum volunt, ut
«atque in ventos vita recessit».

563. DIREPTA diripienda; participium pro participio.

564. COPIA notandum de exercitu numero eum dixisse singulari, ut
Sallustius cum ‘copias’ de exercitu numero plurali dicamus.
‘Copia’ vero aliarum rerum est.

589. CVM MIHI SE ordo est, ‘cum mihi se videndam oculis obtulit
non ante tam clara’.

590. IN LVCE in nimbo, qui cum numinibus semper est.

592. DEXTRAQVE PREHENSVM ea corporis parte qua Helenae ictum
minabatur, quae in templo Vestae stabat ornata. Vt enim in primo
diximus, aliquos hinc versus constat esse sublatos, nec inmerito.
Nam et turpe est viro forti contra feminam irasci, et contrarium
est Helenam in domo Priami fuisse illi rei, quae in sexto
dicitur, quia in domo est inventa Deiphobi, postquam ex summa
arce vocaverat Graecos. Hinc autem versus esse sublatos, Veneris
verba declarant dicentis «non tibi Tyndaridis facies invisa
Lacaenae».

593. ROSEO pulchro. Perpetuum epitheton Veneris. INSVPER super,
quod continuerat.

594. INDOMITAS magnas.

595. QVID FVRIS quia furor est virum fortem ruere in mulieris
interitum. NOSTRI CVRA et hoc loco, ut solet, unam se de Aeneae
familia facit; ut «unius ob iram prodimur». ‘Nostri’ autem et
‘vestri’ genetivus pluralis est antiquus et ex Graeco veniens,
sicut singularis est ‘mis’ et ‘tis’. Non est autem possessivum,
sed ab eo quod est ‘nos’, et hoc est unde dicimus ‘nostri causa
facit’, hoc est ‘nostrum’.

597. SVPERET supervivat.

598. ASCANIVSQVE PVER filius, ut «tuque puerque tuus». Horatius
«puerosque Ledae». Et est Graecum; nam παῖδας dicunt. Interdum
tamen etiam ad aetatem refertur.

600. HAVSERIT ENSIS aut ‘percusserit’, ut «latus haurit apertum»,
aut ‘voraverit’.

601. TYNDARIDIS atqui Iovis est, non Tyndarei filia; sed sic
dicimus ‘Tyndaridis’ de Helena, ut de Hercule ‘Amphitryoniades’.
Nam de Iove et Leda nati sunt Pollux et Helena, de Tyndareo et
Leda Castor, qui et solus mortalis fuit; unde Vergilius «si
fratrem Pollux alterna morte redemit», qui inmortalitatem suam
cum fratre partitus est. Helenam vero inmortalem fuisse indicat
tempus. Nam constat fratres eius cum Argonautis fuisse;
Argonautarum filii cum Thebanis dimicaverunt. Item illorum filii
contra Troiam bella gesserunt. Ergo si inmortalis Helena non
fuisset, tot sine dubio saeculis durare non posset. Hanc autem
legimus prius a Theseo raptam et in Aegypto commendatam Proteo.
FACIES INVISA pulchritudo Helenae odiosa, id est Helena. Et est
Graecum, ut ‘vis Herculea’, hoc est Hercules. LACAENAE a
provincia Laconica. Et notandum derivationem minorem esse a
principalitate, quod rarum est.

602. CVLPATVSVE PARIS criminosus.

604. ASPICE de Homero tractum, qui inducit Minervam praestantem
ista Diomedi. NAMQVE OMNEM ordo est, ‘omnem tibi nubem eripiam,
quae umida circum caligat et mortales hebetat visus tuenti’.
Dicitur enim nebula orta de terris obesse nostris obtutibus, unde
aquila, quia supra nebulam est, plus videt. Est etiam theologica
ratio, quia ignorantes usum Venerium videre dicuntur et numina;
unde nunc merito post Veneris abscessum numina vidisse dicitur
Aeneas. OBDVCTA superducta. TVENTI modo ‘videnti’, alias
‘defendenti’.

606. NEQVA PARENTIS IVSSA TIME ‘ne’ particula imperativo iungitur
modo; sed interdum praesenti tempori, interdum futuro, prout
aliquid volumus aut ad praesens aut ad futurum fieri. ‘Iussa
time’ veretur enim ne imperanti sibi fugam non obtemperet.

610. NEPTVNVS MVROS hoc quidem habet fabula, quod Neptunus cum
Apolline Troiae fabricati sint muros. Sed constat Laomedontem
supradictis diis certam vovisse pecuniam ad sacra facienda; quam
inminentibus μισθοῖς transtulit ad murorum fabricam. Vnde dii et
fecisse muros et offensi esse dicuntur. Simul notandum quod deos
facit opera sua evertere, ut portas Iunonem — quarum dea est; nam
portam luminis nascentibus praebet arces Minervam — legimus enim
«Pallas quas condidit arces»; Neptunum muros — ipsi enim
fundamenta sunt consecrata, cuius et moventur arbitrio; unde
ἐνοσίχθων dicitur, hoc est terram movens aquae concussione, sicut
terrae motus continent opiniones. TRIDENTI omnia in ‘ns’
exeuntia aut participia sunt aut nomina. Sed si participia sunt,
ablativum et in ‘i’ et in ‘e’ mittunt pro nostro arbitrio;
Iuvenalis «nec ardenti decoxit aeno», contra «semperque ardente
camino». Si vero nomina fuerint, omni modo in ‘e’ exeunt. Si
autem eadem sint et nomina et participia, ut ‘amans’, cum nomina
fuerint, omni modo in ‘e’ mittunt, cum participia, licenter
utimur. Ergo quia ‘tridens’ nomen est, ‘tridente’ debuit dicere;
sed novitatem adfectavit, nulla cogente necessitate. Sane in
nominibus quae et propria esse possunt et appellativa, ut
‘liberalis’ ‘felix’ ‘iuvenalis’, ablativus a proprio in ‘e’ exit,
ab appellativo in ‘i’.

612. SAEVISSIMA quae et fugam vetabat.

613. SOCIVM sibi devotum. FVRENS irascens.

615. TRITONIA PALLAS notandum duo antonomasiva sine proprio. Et
est nimiae iracundiae cum dicitur, quamquam irata sit Graecis,
nequaquam tamen Troianis parcere; licet in historia lectum sit
vehementius iratam Minervam, quod post victoriam ei sacrificare
noluerint, ut Horatius «cum Pallas usto vertit iram ab Ilio in
inpiam Aiacis ratem».

616. NIMBO EFFVLGENS nube divina. Alii ‘limbo’ legunt. Et est
pars vestis extrema, quae ‘instita’ dicitur, ut Horatius «quarum
subsuta talos tegit instita veste».

617. IPSE PATER qui omnibus unus esse consuevit, ut «rex Iuppiter
omnibus idem». Et bene honesta Aeneae causa fugiendi est.
VIRESQVE SECVNDAS quia fuerunt et in Troianis, sed non prosperae.

619. ERIPE accelera, raptim fac.

620. NVSQVAM ABERO bona oeconomia. Nam si tenent Danai qua
deficit ignis, necessarium est praesidium numinis; ut Horatius
«nec deus intersit, nisi dignus vindice nodus inciderit». LIMINE
SISTAM in limine, ut «silvis te, Tyrrhene, feras agitare
putasti».

622. APPARENT DIRAE FACIES secundum mathesin post abscessum
Veneris dira dicit apparuisse numina, cuius praesentis radii
intervenientes anaereticos temperant.

624. TVM VERO quia ante et ab Hectore audierat, et per se viderat
everti Troiam, sed non omnem.

627. FERRO ET BIPENNIBVS tautologia est.

628. ERVERE pro ‘deicere’ et est acyrologia. MINATVR aut
‘eminet’, ut «minaeque murorum», aut ‘movetur’.

629. TREMEFACTA COMAM solita figura.

631. RVINAM aliarum arborum.

632. AC DVCENTE DEO secundum eos qui dicunt utriusque sexus
participationem habere numina. Nam ait Calvus «pollentemque deum
Venerem». Item Vergilius «nec dextrae erranti deus afuit», cum
aut Iuno fuerit aut Allecto. Est etiam in Cypro simulacrum
barbatae Veneris.

635. ANTIQVASQVE DOMOS ‘caras’. Et aliud pendet ex alio; nihil
enim interest utrum carum dicas, an caritatis causam. Sane
‘domos’ ambitiose dixit.

636. PRIMVM praecipuum.

638. VOS O obliqua oratio est. Nam aperte quidem hoc agit, ut
relinquatur, latenter vero aliud, per quod nimia Aeneae
ostenditur pietas, qui nec iustis causis movetur, ut patrem
relinquat. INTEGER AEVI SANGVIS plenam aetatem significat ex
sanguine, qui non est integer nisi in iuvenibus. Nam dicunt
physici minui sanguinem per aetatem; unde et in senibus tremor
est.

639. SVO ROBORE sine alterius auxilio quo eget Anchises.

641. CAELICOLAE ad quos nostra pertinet vita, ut «haud credo
invisus caelestibus auras vitales carpis» et «nos iuvenem
exanimum et nil iam caelestibus ullis debentem» et «igneus est
ollis vigor et caelestis origo». Anima enim caeli pars est, umbra
inferorum. Ideo ergo non posuit generale deorum nomen, et
addidit caelestibus, ne crederentur inferni dii, qui datores
vitae non sunt.

642. SATIS SVPERQVE ad augmentum «superque» addidit. Est autem
tmesis. Sane sciendum est esse aliqua quae augmentum non
recipiunt, ne minus significent, ut ‘satis’, ‘perfectus’; nam
quaeritur utrum ‘perfectior’ possit facere, ne incipiat ‘satis’
‘perfectus’ minus significare.

643. VNA EXCIDIA sub Laomedonte. Sed ἐμφατικῶς dixit «excidia».

644. SIC O SIC POSITVM ADFATI DISCEDITE CORPVS sensus talis est:
‘praestate mihi vos funebre solatium’, id est ‘adfamini me’, ut
dici mortuis solet ‘vale, vale, vale’.

645. MORTEM autem ego manu hostis inveniam; nam hic ordo est.
MISEREBITVR HOSTIS affectu eius qui cupiebat interimi dixit, ut
eum hostis quasi miseratus occideret. Sic in nono mater Euryali
«aut tu, summe pater divum, miserere, tuoque invisum hoc detrude
caput sub Tartara telo, quando aliter nequeo crudelem abrumpere
vitam».

646. EXVVIASQVE PETET quasi obiectio est ‘sed spoliatum linquet
cadaver’, et responsio «facilis iactura sepulcri»; aut secundum
Epicureos, qui dicunt nihil superesse post mortem; aut hoc dicit,
facilis sepulturae iactura est quam potest ruina praestare.

647. ANNOS DEMOROR quasi festinantes diu vivendo detineo.

649. FVLMINIS ADFLAVIT VENTIS ET CONTIGIT IGNI tria sunt fulminum
genera: est quod adflat, quod incendit, quod findit; de hoc
autem siluit. Fulminatus autem est Anchises, quia se cum Venere
concubuisse iactabat.

651. NOS CONTRA praepositiones vel adverbia in ‘a’ exeuntia modo
producunt ultimam litteram, excepto ‘puta’ et ‘ita’; apud Ennium
et Pacuvium brevia sunt. Hinc est quod etiam numerorum nomina
indeclinabilia producuntur, ut «triginta magnos». Ea vero quae
declinantur brevia sunt secundum rationem nominum in ‘a’
exeuntium.

652. OMNISQVE DOMVS modo familia, alias domicilium, interdum re
vera domum.

655. MORTEM OPTO contra fatorum vim et matris auxilium.

657. MENE probatae pietatis filium. Nam pronomina habent vim
suam, nonnumquam et emphasin, ut «cantando tu illum?». POSSE plus
est quam velle.

658. EXCIDIT bene excusat patrem dicendo ‘excidit’, et ipsam
temperat obiurgationem.

661. PATET ISTI apocope est pro ‘istic’. Pronomen enim esse non
potest quia non praecedit nomen.

663. NATVM ANTE ORA PATRIS his rebus terret eum qui non potest
mortem timere. OBTRVNCAT obtruncare consuevit.

668. ARMA, VIRI, FERTE ARMA notant hoc critici quia saepius
armari aliquos dicit, cum exarmatos nusquam ostendat; qui
nesciunt non omnia a poeta, ut supra diximus, dici debere. Nam et
diem describit, nocte non praemissa. Superfluo enim dicuntur ea
quae necesse est fieri. Quis enim domum ingressus non arma
deponat?

669. REDDITE ME DANAIS quibus me sustulit mater.

674. TENDEBAT offerebat, sed non manibus eum gestans.

675. SI PERITVRVS ABIS argumentum dilemma, id est conplexio, quae
adversarium ab utraque parte concludit.

677. CVI PARVVS IVLVS interrogantis est. Et simul epitheto
commendat aetatem.

678. CONIVNX QVONDAM TVA D. R. ‘quondam’ aut ‘aliquando’
significat, quasi nunc uxor non sit quae relinquitur. Aut certe
‘quondam’ ‘semper’ significat, ut in Georgicis «ut quondam in
stipulis magnus sine viribus ignis», et est, ‘quam semper
coniugem nominasti’. Haberi enim quaevis poterat, nominari non
nisi nobilis.

681. MANVS INTER mutavit accentum praepositio postposita. Sane
‘inter’ plerumque pro ‘per’ ponitur, sed raro apud Vergilium, ut
«hunc inter fluvio Tiberinus amoeno». Bona autem oeconomia ad
Iulum venit, dicens eum fuisse inter manus parentum. ‘Inter
manus’ autem, hoc est inter amplexus. Non enim possumus eum illo
tempore portatum dicere, quem post septem annos legimus et
venatum isse et bella tractasse. MIRABILE MONSTRVM τῶν μέσων est;
dictum a monstrando. Et refertur ad praesens eius significatio.
‘Prodigium’ autem est quod in longum tempus dirigit
significationem.

683. FVNDERE LVMEN APEX ‘apex’ proprie dicitur in summo flaminis
pilleo virga lanata, hoc est in cuius extremitate modica lana
est; quod primum constat apud Albam Ascanium statuisse. Modo
autem summitatem pillei intellegimus. Tangit namque, ut
frequenter diximus, latenter historiam. Item hoc quoque de igni
ad Servium Tullium pertinet. Nam cum Tarquinius cepisset
Corniculanam civitatem, ex captiva quadam in domo eius natus est
Servius Tullius. Qui cum obdormisset, caput eius subito flamma
corripuit; quam cum vellent restinguere, Tanaquil, regis uxor,
auguriorum perita, intellegens augurium prohibuit. Flamma puerum
cum somno deseruit; unde intellexit, eum clarum fore usque ad
ultimam vitam. Perite sane lucem dixit, non ut in septimo «tum
fumida lumine fulvo»; nam et illic splendor quidem est, sed cum
fumo, qui semper causa lacrimarum est. In Ascanio autem solus
ostenditur splendor.

684. CIRCVM TEMPORA PASCI crescere; ut «sacrum tibi pascere
crinem». Sunt autem hic infiniti pro indicativis ‘fundere’,
‘lambere’, ‘pasci’.

686. SACROS RESTINGVERE FONTIBVS IGNES non quos tunc ‘sacros’
sciebant, sed quos mox probarunt.

687. OCVLOS AD SIDERA contra opinionem Theocriti, qui eum fulmine
caecatum fuisse commemorat.

689. SI FLECTERIS aut secundum Stoicos locutus est, qui fati
adserunt necessitatem, aut secundum Epicureos, qui dicunt deos
non curare mortalia.

690. ASPICE NOS quia intuentes dii iuvant; unde est «atque oculos
Rutulorum reicit arvis», et contra «diva solo fixos oculos
aversa tenebat».

691. ATQVE HAEC OMINA FIRMA secundum Romanum morem petit ut visa
firmentur. Non enim unum augurium vidisse sufficit, nisi
confirmetur ex simili. Nam si dissimilia sint posteriora,
solvuntur priora; unde est «quantum Chaonias aquila veniente
columbas». Nam aquila sine dubio columbis plus potest.

693. INTONVIT LAEVVM sinistrum, prosperum, quia caeleste est, ut
diximus supra. ‘Sinistrum’ autem a ‘sinendo’ dictum, quantum ad
auguria pertinet, quod nos agere aliquid sinat.

694. MVLTA CVM LVCE CVCVRRIT nunc theologicam rationem sequitur,
quae adserit flammarum quos cernimus tractus nimbum esse
descendentis numinis; alibi physicam, ut «vento inpendente
videbis, flammarum longos a tergo albescere tractus». FACEM
DVCENS lumen, quod utique ex facibus nascitur.

696. IDAEA CLARVM SE CONDERE SILVA stellae huius cursus ita
significat Troianos conglobatos ad domum Aeneae Idam petere. Quod
dicit «multa cum luce» ostendit claros; quod «signantem vias»
scintillas quasdam dicit relictas, quae ostendunt remansuros in
diversis partibus socios; quod «longo limite», ostendit errorem:
quod ‘sulcum’ dicit, significat longum «maris aequor arandum»;
quod ait «sulphure fumant» divini ignis odor ostenditur; ex fumo
autem mors Anchisae, sicut eius oratio sequens indicat. ‘Cedo
equidem’ quasi licet sciam me esse moriturum. Et bene quamdiu
vivit Anchises, totum ei conceditur.

699. VICTVS GENITOR a pristino proposito recedens. SE TOLLIT AD
AVRAS verbum augurum, qui visis auspiciis surgebant a templo;
unde est ‘extemplo’.

700. ADFATVRQVE DEOS agit diis gratias.

703. VESTROQVE IN NVMINE TROIA EST in vobis habeo Troiam; propter
illud «has mihi servassent sedes».

704. COMES IRE RECVSO tantum ad solatium itineris, quippe
moriturus, ut in sexto Aeneas «ille meum comitatus iter». Vult
enim Vergilius etiam Aeneae concedere patris peritiam.

705. DIXERAT ILLE hic distinguendum. ET IAM dum negat, dum
ostenduntur auspicia.

706. PROPIVSQVE propter illud «arboribusque obtecta recessit». Et
est ordo: incendia propius volvunt aestus, id est calorem. Vnde
etiam ‘aestas’ dicitur.

707. ERGO AGE quia consensisti et ignis propinquat. ‘Age’ autem
non est modo verbum imperantis sed hortantis adverbium, adeo ut
plerumque ‘age facite’ dicamus et singularem numerum copulemus
plurali. CERVICI ‘cervix’, cum numero singulari dicitur, collum
significat; si plurali utamur, superbiam ostendimus, ut in
Verrinis «frange cervices».

710. AMBOBVS ERIT et ad filium et ad patrem potest referri; sed
melius ad patrem, quia de Ascanio post loquitur.

711. ET LONGE SERVET VESTIGIA CONIVNX ‘longe’ valde, ut
«Tiberinaque longe ostia». Nam ‘longe’ non potest, quia sequitur
«pone subit coniunx». Et bene ire singulos facit; scit enim
multitudinem facile posse deprehendi. ‘Servet’ autem ‘custodiat’,
ut «et tantas servabat filia sedes» vel «servantem ripas».

713. VRBE EGRESSIS hic ablativo iunxit, ut Horatius «egressum
magna me accepit Aricia Roma»; Sallustius accusativo, ut «raro
egressa fines suos». Ergo utrumque dicimus. TVMVLVS modo terra
tumens, alias sepulcrum. Prudenter autem circa turbatos pluribus
utitur praeceptis, quia scit timoris comitem esse oblivionem.
TEMPLVNQVE VETVSTVM DESERTAE CERERIS bene Cereris fanum ante
urbem esse facit, quae dea rusticorum est. Et librate Aeneas et
Cereris templum et vetustum elegit, ad quod nec viris erat
aditus, sicut hostes putabant; nam Aeneas scit ante esse
profanatum; nec praedae spe Graeci poterant duci.

714. DESERTAE CERERIS utrum a sacerdote, qui in sexto extinctus
inducitur, ut «Cererique sacrum Polyboeten»; an ‘desertae’ belli
tempore propter decennalem obsidionem; an ‘desertae’ a filia, ut
«nec repetita sequi curet Proserpina matrem»? Cupressum autem,
funebrem arborem, bene ante templum deae lugentis esse confirmat.

715. RELIGIONE PATRVM timore; et est reciprocum. Sic Terentius
«nam mihi nihil esse, religio est dicere», id est metus; item
Vergilius contra «multosque metu servata per annos». Conexa enim
sunt timor et religio, ut Statius «primus in orbe deos fecit
timor».

717. CAPE SACRA MANV non est dantis, sed hortantis ut tollat,
quia sequitur «me bello e tanto digressum et caede recenti
adtrectare nefas»; scit enim Graecos ex pollutione Palladii
piaculum commisisse.

719. FLVMINE VIVO semper fluenti, id est naturali, ut «vivoque
sedilia saxo». Est autem augurale verbum.

721. LATOS VMEROS aut more heroum se laudat, aut certe sternendo
latos facit.

723. SVCCEDOQVE ONERI figura est, ut «succedunt muro et flammas
ad culmina iactant».

724. INPLICVIT puerilem expressit timorem.

725. PONE adverbium est, atque ideo ultima syllaba habet
accentum. OPACA LOCORVM quia dixit «arboribusque obtecta
recessit». Est autem elocutio, ut «strata viarum».

726. ET ME QVEM DVDVM naturalia plus timet. Quasi et vir fortis
et pius non timet bellicum timorem sed naturalem propterea quia
sequitur «comitique onerique timentem».

727. GLOMERATI EX AGMINE propter illud «undique collecti
invadunt».

728. SONVS EXCITAT OMNIS consternat.

731. SVBITO CVM hysterologia est.

733. NATE haec singula pronuntianda sunt, quia perturbatis iugis
non datur sermo. PROPINQVANT non dicit qui propter sequentem de
Corybantibus oeconomiam.

734. CERNO altius intuentes ‘cerno’ Aeneae dant.

735. MALE NVMEN AMICVM non cum utilitate mea favens uxori, quae
in numerum ministrarum matris deum relata est.

736. MENTEM memoriam, ut paulo post «nec prius amissam respexi».

738. FATONE EREPTA CREVSA ordo est: fato erepta Creusa
substititne, erravitne via. Non enim dubitat fato esse sublatam,
cum audierit «non haec sine numine divum eveniunt».

740. NEC POST OCVLIS EST REDDITA NOSTRIS constat; nam umbram eius
vidit tantummodo.

743. HIC DEMVM «hic una defuit», aliter vitium est.

744. NATVMQVE qui per aetatem matrem desiderare debuerat.

745. DEORVMQVE hypermetrus versus.

746. VIDI CRVDELIVS bene se futurus commendat maritus.

748. VALLE RECONDO hinc iam ostenditur nimia multitudo.

750. STAT CASVS placet, ut «stat quicquid acerbum est morte
pati».

752. OBSCVRA LIMINA aut per noctem obscura, aut certe posticum
‘limina’ significat.

753. RETRO OBSERVATA SEQVOR relego, retro sequor mea vestigia.

754. LVMINE LVSTRO oculos circumfero.

755. IPSA SILENTIA ‘ipsa’ quae terrere non debent, praecipue
inter hostes. Sed, ut diximus, naturalibus tantum cedit.

756. SI FORTE PEDEM, SI FORTE iteratione auxit dubitationem.

757. INRVERANT DANAI quos Venus ante prohibuerat; unde est «et ni
mea cura resistat».

758. ILICET confestim. Hoc significat et ‘ilico’; sed metri
ratione variantur. SVMMA AD FASTIGIA VENTO qui auget flammas, ut
«veluti cum flamma furentibus austris». ‘Fastigia’ autem modo de
summitate proprie dixit; alibi per contrarium de imo, ut est
«forsitan et scrobibus quae sint fastigia quaeras». Inde est et
«caelumque profundum», quasi cuius porro sit fundus, cum de imo
‘fundus’, de summo ‘fastigium’ dicatur.

760. PRIAMI patris eius. ARCEM ne vel illuc confugisset?

761. VACVIS magnis, quippe illic erant omnia. IVNONIS ASYLO
templo; unde nullus possit extrahi. Dictum ‘asylum’ quasi
‘asyrum’. Hoc autem non est in omnibus templis nisi quibus
consecrationis lege concessum est. Primo autem apud Athenienses
statutum est ab Herculis filiis, quos insequebantur hi qui erant
a patre oppressi, sicut docet in duodecimo Statius. Hoc asylum
etiam Romulus imitatus est; unde est «quem Romulus acer asylum
rettulit», non ‘statuit’.

762. PHOENIX Achillis magister.

763. HVC pro ‘illuc’. GAZA census, Persarum lingua. Et est numeri
singularis tantum.

764. MENSAEQVE DEORVM postquam «excessere omnes adytis».

765. CAPTIVAQVE VESTIS pro ‘captivorum’; et est nota elocutio.

766. LONGO ORDINE longa multitudine, ut in sexto «unde omnes
longo ordine posset», cum non dicat ‘per ordinem’.

768. VOCES IACTARE quae contrariae sunt latere cupienti. Et
inquirendi officium ad vocem transtulit propter noctem. ‘Voces’
vero quia «iterumque iterumque vocavi».

771. TECTIS per tecta. Et est antiptosis.

772. INFELIX SIMVLACRVM mihi non sibi, ut «quae potui infelix».
Per ‘simulacrum’ autem apotheosin ostendit, quia simulacra deorum
sunt, umbrae inferorum. Sic Vlixes in Homero apud inferos umbram
Herculis cernit, quia post mortem umbrae inferos, animae caelum
petunt.

773. MAIOR IMAGO quia umbra maior est corpore.

776. QVID TANTVM consolatio est; sequitur etiam divinatio quae
animis liberatis corpore conceditur; unde etiam morientibus
datur, ut «nec longum laetabere; te quoque fata prospectant
paria» [Acron Mezentio. Post] «atque eadem mox arva tenebis».
INSANO ‘magno’, ut «insani feriant sine litora fluctus».
INDVLGERE ‘operam dare’, ut «indulgent vino».

777. SINE NVMINE DIVVM sine fati necessitate; ut enim Statius
dicit, fata sunt quae dii fantur.

778. EVENIVNT NEC TE COMITEM HINC ASPORTARE CREVSAM caret
scansione hic versus; unde multi ei ‘hinc’, multi ‘as’ syllabam
detrahunt. Si tamen vis fide servata scandere, sit conversio, ut
‘eveniunt nec te hinc comitem’, et potest scandi per synalipham.
Aliter nec ecthlipsin nec hiatum nec synalipham recipit.
‘Creusam’ quia Latina declinatio est, erit Latinus accentus.

779. FAS quia sequitur «regnumque et regia coniunx parta tibi».
OLYMPI cur in paenultima accentus sit manifesta est ratio apud
Latinos; quamquam Graeci discretionem velint per accentum facere
montis et caeli, quod superfluum est.

780. ARANDVM quia legimus «subtrahiturque solum», non inmerito
dixit nunc ‘arandum’.

781. HESPERIAM sequenti epitheto Italiam ab Hispania segregavit,
quae et ipsa Hesperia dicitur. LYDIVS THYBRIS Tuscus, dictus
‘Lydius’ a fratre Tyrrheni. Nam Lydus et Tyrrhenus duo fratres,
cum eos provincia una non ferret, in sortem miserunt ut divisis
copiis proficisceretur unus ad novas sedes quaerendas. Profectus
Tyrrhenus est, qui ex suo nomine Tuscos Tyrrhenos vocavit. Lydia
autem dicta est, in qua frater remanserat. Vnde nunc traxit, ut
‘Lydium’ diceret. Tusci autem a frequentia sacrificii dicti sunt,
hoc est ἀπὸ τοῦ θύειν. Constat namque illic a Tage aruspicinam
repertam, ut Lucanus meminit «sed conditor artis finxerit ista
Tages».

782. LENI AGMINE leni impetu.

784. LACRIMAS DILECTAE PELLE CREVSAE melius ad posteriora
referimus, ut dicat: noli flere, nec enim captiva sum. Male enim
plerique dicunt, quia habes uxorem paratam.

786. SERVITVM ut serviam; modus gerundi est.

787. DARDANIS laus a maioribus. NVRVS laus a cognatione.

788. HIS ORIS in quibus colitur.

789. IAMQVE VALE recedentis significatio est; unde et mortuis
dicitur, ut «salve, maxime Palla, aeternumque vale». NATI SERVA
COMMVNIS AMOREM propter futuram novercam commendatur Ascanius.

793. MANVS EFFVGIT IMAGO quasi imago quae non tenetur. Naturale
enim est ut non possit teneri. Nam in sexto quod ait «da dextram
misero», auxilium significat.

794. SIMILLIMA SOMNO sic Cicero «simillimum deo iudico». Nam
genetivo debuit iungi.

795. SIC DEMVM novissime.

797. INVENIO ADMIRANS cum invenissem, admiratus sum.

798. EXILIO ad exilium. Donatus contra metrum sensit, dicens ‘ex
Ilio’, quasi ‘de Ilio’; nam longa est. MISERABILE VVLGVS magnum
est quod addidit ‘vulgus’. Sic Statius «unde hoc examen, et una
tot miserae».

799. ANIMIS OPIBVSQVE et volebant et poterant.

801. LVCIFER IDAE ut Troianis videtur. Sic alibi «tibi deserit
Hesperus Oetam»; illinc enim oriri vel occidere putantur sidera,
unde videri vel incipiunt vel desinunt.

802. DVCEBATQVE DIEM quia lucis est praevius.

803. OPIS ferendi auxilii.

804. CESSI deest ‘igitur’. MONTEM ut ostendit in nono, Idam
significat.

 <COMMENTARIORVM SERVII G. IN AENEIDOS VERGILII LIBROS LIBER
TERTIVS>  

Secundum interrogationem Didonis post insidias Graecorum et casus
suorum proprios errores exsequitur, quos pertulit antequam ad
Africam perveniret, ordine, ut supra diximus, commutato: nam
rectum operis initium est «fracti bello fatisque repulsi». Fuga
autem eius haec est. Relinquens Ilium Idam tenuit, inde Antandrum
civitatem, iuxta quam factis navigiis tenuit Thraciam, in qua
Aenum constituit, ut multi putant. Mox prodigiis territus Delum
tenuit. Illic accepto augurio errore patris praetervectus
Cycladas venit ad Cretam: ubi cum pestilentia laboraret, a diis
penatibus monitus ad Strophadas delatus est insulas. Inde
praetervectus maritima Graeciae apud Epirum susceptus est Heleni
hospitio. Vnde profectus Calabriam tenuit, et illinc statim
territus adventu Diomedis abscessit, navigavitque usque ad
Scyllam et Charybdin, quae sunt Aetnae vicinae. Vnde vento pulsus
circumita maxima parte Siciliae Drepanum venit, ubi secundum
Vergilium perdidit patrem. Inde, ut est in primo, ad Didonis
regna pervenit.

1. POSTQVAM haec particula conectendis adiungitur rebus, ut
«postquam altos tetigit fluctus»: sic enim dictis sequentia
copulantur. RES modo ‘imperium’, ut «res Agamemnonias». Bene
autem ‘Asiae’, quasi tertiae orbis partis; nam Phrygia in Asia
est, Ilium in Phrygia minore. PRIAMIQVE EVERTERE GENTEM non est
iteratio; nam potuit aliud sine alio fieri, ut vel Phrygia tota
everteretur, vel solum Ilium.

2. GENTEM INMERITAM bene ‘gentem’; nam Laomedontis et Paridis
culpa universa gens perire non debuit. VISVM SVPERIS laus Ilii,
quod non nisi dii potuere subvertere. Quotienscumque autem ratio
non apparet, ‘sic visum’ interponitur, ut Horatius «sic visum
Veneri», cum amorem ostenderet non esse pulchritudinis. Et bene
accusatio in deos habet quandam venerationem; alioquin
sacrilegium est.

3. SVPERBVM ILIVM nobile. ‘Ilium’ autem Vergilius neutro tantum
genere declinat, Horatius etiam feminino, ut «non semel Ilios
vexata». Sane modo ‘Ilium’ proprie de civitate dixit, nam regio
‘Troia’ est - quamvis interdum pro civitate provinciam ponat, ut
«et campos ubi Troia fuit». HVMO FVMAT NEPTVNIA TROIA ‘humo’ ab
humo, ut significet patriae suae solum quoque arsisse. Sane
quaeritur quo modo dixerit ‘cecidit’ et ‘fumat’. Sed aut per
licentiam poeticam tempus pro tempore posuit, ut «meminisse
horret luctuque refugit», aut certe naturam rerum expressit; nam
ruina in brevi fit, fumus vero longo permanet tempore. Nam quod
ait Probus, ad discernendum tempus circumflectendam ultimam
syllabam, ut intellegamus ‘fumavit’, non procedit, quia ‘pone’
tantum verbum in ultima habet accentum, ut significet ‘retro’.

4. DIVERSA EXILIA multi ad illud referunt «magnum quae sparsa per
orbem». Constat namque diversas partes orbis tenuisse Troianos.
Sed melius est specialiter hoc Aeneae dare, qui conpulsus
auguriis est diversas terras, hoc est e regione positas,
quaerere. DESERTAS autem ‘a Dardano’ accipe; nam ubique uberes
esse eas legimus, ut «atque ubere glaebae».

5. AVGVRIIS AGIMVR DIVVM ex flamma, quae tempora Ascanii pasta
est, cursu stellae, Creusae admonitione, quae dixit «et terram
Hesperiam venies».

6. SVB IPSA ANTANDRO iuxta Antandrum. Est autem civitas Phrygiae,
dicta Antandros vel quod de Andro insula eam condiderunt coloni,
quasi ἀντὶ Ἄνδρου, vel quia Graeci venientes per Thraciam cepere
Polydorum, pro cuius pretio hanc accepere civitatem, quae ex
facto nomen accepit - quamvis huic opinioni Vergilius non
consentiat. Fertur tamen quod post acceptum pretium a Graecis
occisus sit lapidibus. Alii a Polymestore occisum dicunt post
eversam Troiam et in maria praecipitatum. Cuius cum mater Hecuba
agnovisset cadaver, cum captiva duceretur, flendo in canem
conversa est, cum se praecipitare vellet in maria. Quod ideo
fingitur, quia nimio dolore inaniter Graecis conviciabatur.
PHRIGIAE IDAE ad discretionem Cretensis. MOLIMVR paramus. Et bene
petiit loca, in quibus et lateret et navigia praepararet.

7. INCERTI QVO FATA FERANT quia quisquis navigat, licet mente
destinet locum, quo tamen feratur incertus est. VBI SISTERE DETVR
a praeteritis tractum est, quia nec in Thracia permansit nec in
Creta.

8. CONTRAHIMVSQVE VIROS colligimus - unde est «unam quae Lycios»,
item et «fratres Lycia missos et Apollinis agris» - eos scilicet
qui ad auxilium venerant. VIX mox, ut «vix e conspectu Siculae
telluris. PRIMA AESTAS aut vernum tempus dicit, aut quia est et
adulta et praeceps.

9. PATER ANCHISES ut diximus, servat τὸ πρέπον, ut pater iubeat.

11. EXVL quasi trans solum missus, aut extra solum vagus.

12. CVM SOCIIS NATOQVE PENATIBVS ET MAGNIS DIS duo humana posuit
et duo divina. Patris non fit mentio, quia secundum Vergilium ad
Italiam non venit. ‘Pentaibus et magnis dis’ Varro quidem unum
esse dicit penates et magnos deos; nam in basi scribebatur
‘magnis diis’. Potest tamen hoc pro honore dici; nam dii magni
sunt Iuppiter Minerva Mercurius. Qui Romae colebantur, penates
vero apud Laurolavinium; unde apparet non esse unum.

13. TERRA PROCVL ‘procul est quasi ‘porro ab oculis’; unde potest
et ‘satis longe’ significare et ‘non valde’, ut in quinto «est
procul in pelago saxum», quod satis longe fuisse intellegi non
potest, ne voluptas pereat spectaculi. Quamquam et hic similis
possit esse significatio; brevis est enim Hellesponti transitus.
VASTIS aut ‘vastatis’ aut ‘magnis’.

14. THRACES ARANT figurate; nam minus est ‘quam’. ACRI QVONDAM
saevo et cruento. Lycurgus autem rex Thraciae fuit, qui ut habet
fabula, dum contemnens Liberum eius amputat vites, crura sua
incidit. Re vera autem abstemius fuit - quos constat acrioris
esse naturae, quod etiam de Demosthene dictum est. REGNATA
participium sine verbi origine.

15. HOSPITIVM ANTIQVVM aut carum, aut re vera antiquum. Nam tanta
inter ipsos familiaritas fuit ut Ilione, filia Priami,
Polymestori nuberet Thracum regi.

16. DVM FORTVNA FVIT scilicet bona. Et simul ostendit fidem cum
felicitate deficere. Sane sciendum, quotienscumque fortunam solam
dicimus, felicitatem intellegi: unde et fortunatos tantum
felices et infortunatos solos infelices vocamus. LITORE CVRVO
perpetuum epitheton litorum est. Nam quod in sexto ait «tunc se
ad Caietae recto fert litore portum», significat eum ita
navigasse ut non linqueret litus.

17. PRIMA LOCO quia apud Cretam alia fecit. Modo autem Aenum
significat, ut Sallustius «Aenum et Maroneam viamque militarem».
Quamquam Homerus dicat inde auxilia ad Troiam venisse; ergo iam
fuerat. Euphorion et Callimachus hoc dicunt etiam, quod Aenum
dicatur a socio Vlixis illic sepulto eo tempore, quo missus est
ad frumenta portanda. FATIS INIQVIS bene quid sit futurum
praeoccupat.

18. AENEADAS ecce nec Vergilius Aenum dicit.

19. SACRA DIONAEAE MATRI Veneri, a matre Diona, secundum Homerum.
Et bene dispensat ut, cum adversam navigationem subiungit,
‘Dionaeam’ Venerem dicat, ut hoc loco; si prosperam, de mari eam
dicat esse procreatam, ut «unde genus ducis». Haec autem in
quantum potest, non semper, reservat.

20. AVSPICIBS COEPTORVM OPERVM Iovi, qui arcis deus est;
Apollini, propter auguria; Libero, causa libertatis. Nam dii
alii, si invocentur, ad privatam pertinent causam. Vt de Didone
legimus «Iunoni ante omnes, cui vincla iugalia curae» propter
nuptias; quamvis enim rei publicae utilitas simularetur, erat
tamen etiam specialis causa Didonis. Similiter et hic Aeneas
sacrificat Veneri. Quod autem de Libero diximus, haec causa est,
ut signum sit liberae civitatis. Nam apud maiores aut
stipendiariae erant, aut foederatae, aut liberae. Sed in liberis
civitatibus simulacrum Marsyae erat, qui in tutela Liberi patris
est.

21. MACTABAM IN LITORE TAVRVM contra rationem Iovi taurum
sacrificat, adeo ut hinc putetur subsecutum esse prodigium.
Vbique enim Iovi iuvencum legimus immolatum, ut «statuam ante
aras aurata fronte iuvencum, iam cornu petat, et pedibus qui
spargat harenam», item Iuvenalis «qui vexat nascenti robora
cornu». Nam in victimis etiam aetas est consideranda.

22. TVMVLVS hoc sermone et collem et sepulcrum fuisse significat.
QVO SVMMO in quo summo. CORNEA VIGVLTA ET MYRTVS bene elegit
hastis apta virgulta; nam legimus «et bona bello cornus», item
«et pastoralem praefixa cuspide myrtum». Ergo si telis fuerat
confixus, merito illic haec coaluere virgulta. ‘Cornus’ autem
declinatur ut ‘ficus’, si arbor sit. Nam ‘cornu’ animalis
indeclinabile est, licet genetivum usurparit Lucanus, ut «cornus
tibi cura sinistri, Lentule». Sic Cicero in Arato «huius genus»
pro ‘genu’.

24. ACCESSI non ad cornum, sed ad myrtum, quae inter verbenas
est. Et bene matri sacrificaturus aras coronat ex myrto. SILVAM
bene variat, ut nunc silvam, nunc vimina, nunc virgulta, nunc
arborem dicat.

26. MONSTRVM bene ‘monstrum’; nam statim quid esset apparuit. Et
hoc proprietatis est; abusione tamen plerumque corrumpitur.

28. LIQVVNTVR SANGVINE GVTTAE ‘li’ in verbo producitur, ut hoc
loco, item «canis cum montibus umor liquitur»; in nomine vero
brevis est, ut ‘liquor’.

29. TABO corrupto sanguine. Et est nomen casus septimi tantum, ut
‘sponte’, ‘natu’; quod si velis declinare, ‘haec tabes, huius
tabis’ dicis.

30. MEMBRA QVATIT causa pendet ex causa; nam timor sanguinem
gelat, qui coactus gignit frigus.

31. LENTVM VIMEN molle et flexuosum; unde et vietos dicimus
curvos per senectutem.

32. TEMPTARE LATENTES miraculum est enim ex arbore sanguinem
fluere.

34. MVLTA MOVENS ANIMO non dicit quae, sed ex sequentibus
intellegimus. Cogitabam, inquit, ne forte sanguis esset ex
nymphis: amadryades namque cum arboribus et nascuntur et pereunt;
unde plerumque caesa arbore sanguis emanat. Nam <ut> Ovidius
ait, cum Erysichthon arborem incideret, primo sanguis effluxit,
post ululatus secutus est; inde Statius «nec amplexae dimittunt
robora nymphae». Item cogitabam ne forte ex terra Martis iure
sanguis efflueret; nam quod dicit haec se veneratum esse numina,
illas constat praecessisse cogitationes.

35. GRADIVVMQVE PATREM θοῦρον Ἄρηα, id est exilientem in proelia,
quod in bellantibus sit necesse est. GETICIS Thraciis. Getae
autem populi sunt Mysiae, quae, quia lata est, multas continet
gentes.

36. RITE SECVNDARENT recte prosperos facerent. VISVS pro ‘visa’
posuit. Tunc enim masculino utimur genere, cum de his loquimur
quibus videmus, ut si dicas ‘nubecula obest visibus meis’. Si
autem neutro utamur, ea quae videntur significamus, ut si hoc
loco diceret, ‘rite secundarent visa’; quod propter metrum
nequaquam potuit. Similia sunt nuntius et nuntium, auditus et
auditum. LEVARENT bonum ac leve facerent.

38. OBLVCTOR acrius nitentem ostendit.

39. ELOQVAR AN SILEAM parenthesis ad miraculum posita. GEMITVS
LACRIMABILIS potest enim esse etiam irascentis.

40. VOX REDDITA pro ‘data’. Redditur enim quicquid ad nos per
alterum transit. Quamquam hic etiam hoc possit intellegi; nam ad
eum vox missa per tumulum est.

41. LACERAS per membra dissicis; nam ‘lacerare’ est ‘saepius
vulnerare’, ut «lacerum crudeliter ora» de Deiphobo. SEPVLTO modo
‘iacenti’ significat, ut «somno vinoque sepulti», item «occupat
Aeneas aditum custode sepulto»; nam ‘sepultus’ est quasi ‘sine
pulsu’. Non enim hunc sepultum possumus dicere, cum sepultura non
sit in hoc rite facta, sed fortuita sit obrutus terra.

42. PIAS bene etiam ille qui laeditur excusat Aeneam; quod
pietatis grande testimonium est. SCELERARE polluere; et est sermo
Plautinus, quo hodie non utimur.

43. EXTERNVM TVLIT ordo est ‘Troia me tibi tulit’ - hoc est
‘educavit’ – ‘non externum’; nam et civis Aeneae fuerat et
cognatus.

44. CRVDELES TERRAS id est crudelium et avarorum.

45. POLYDORVS EGO sive ‘ego’ distinguas sive ‘ego his’, subaudias
‘sum’ necesse est.

46. INCREVIR reviruit. Traxit autem hoc de historia Romana. Nam
Romulus, captato augurio, hastam de Aventino monte in Palatinum
iecit, quae fixa fronduit et arborem fecit. Vituperabile enim est
poetam aliquid fingere quod penitus a veritate discedat. Denique
obicitur Vergilio de mutatione navium in nymphas; et quod dicit
per aureum ramum ad inferos esse descensum; tertium, cur Iris
Didoni comam secuerit. Sed hoc purgatur Euripidis exemplo, qui de
Alcesti hoc dixit, cum subiret fatum mariti.

50. INFELIX aut qui iam infelix esse coeperat aut cui etiam
provisa nocuerunt. MANDARAT aphaeresis est, sive dixeris
‘commendarat’ sive ‘amandarat’.

51. THREICIO REGI auxit ex provincia crudelitatem, ex qua fuerunt
Diomedes, Lycurgus, Tereus. ‘Threicio’ autem pro ‘Thracio’, ut
supra pro ‘Thracia’ ‘Threissa’: nam solutio est Ionicae linguae.
Cum enim sit Θρᾷξ, Iones dicunt Θρήιξ, cuius solutio facit
‘Threicius’ et ‘Threissa’.

52. CINGIQVE VRBEM OBSIDIONE VIDERET inter ipsa principia
obsidionis; nam postea iam minime poterat.

53. FORTVNA melior scilicet.

54. RES AGAMEMNONIAS id est imperium. VICTRICIA omnia nomina a
verbo venientia. cum in ‘or’ exeunt, masculina sunt, ut ‘victor’;
cum in ‘trix’, feminina sunt, ut ‘victrix’. Neutra vero non
faciunt, nisi tantum ex numero plurali: unde est ‘victricia’.

55. FAS OMNE et cognationis, et iuris hospitii. OBTRVNCAT
‘occidit’ intellege. Nam obtruncare proprie est capite caedere.

56. VI POTITVR hoc verbum de his est quae permiscent
coniugationes; cum enim sit tertiae coniugationis, infinitum
modum a quarta facit, ut ‘potiri’. Vnde plerique decipiuntur, ut
‘potiris’ dicant. Similiter ‘fio’ pro ‘fiere’ ‘fieri’ facit,
permixta coniugatione.

57. AVRI SACRA FAMES exsecrabilis, ut «sacrae panduntur portae».
Tractus est autem sermo ex more Gallorum. Nam Massilienses
quotiens pestilentia laborabant, unus se ex pauperibus offerebat
alendus anno integro publicis <sumptibus> et purioribus cibis.
Hic postea ornatus verbenis et vestibus sacris circumducebatur
per totam civitatem cum execrationibus, ut in ipsum reciderent
mala totius civitatis, et sic proiciebatur. Hoc autem in Petronio
lectum est. Sane sciendum latenter Aenean hoc agere, ut Troianos
Didoni ex infelicitatis similitudine commendet; nam et eius
marito auri causa intulit necem.

60. OMNIBVS IDEM plus est, quam si diceret ‘similis’. SCELERATA
TERRA pro ‘sceleratorum’.

61. CLASSIBS AVSTROS hypallage est.

62. INSTAVRAMVS FVNVS modo sepulchrum, quod virgulta avellendo
diruerat; nam proprie ‘funus’ est incensum cadaver.

63. STANT positae sunt. Multa autem, ut supra diximus, hic sermo
significat. MANIBVS manes sunt animae illo tempore quo de aliis
recedentes corporibus necdum in alia transierunt. Sunt autem
noxiae, et dicuntur κατὰ ἀντίφρασιν: nam ‘manum’, ut supra
diximus, ‘bonum’ est; unde est et ‘mane’ dictum. Similiter etiam
Eumenidas dicimus. Parcas, bellum, lucum. Alii manes a manando
dictos intellegunt; nam animabus plena sunt loca inter lunarem et
terrenum circulum, unde et defluunt. Quidam manes deos infernos
tradunt.

64. ATRAQVE CVPRESSO nigra, funesta; nam inferis consecrata est,
quia caesa numquam revirescit. Moris autem Romani fuerat ramum
cupressi ante domum funestam poni, ne quisquam pontifex per
ignorantiam pollueretur ingressus. Hinc Horatius «nec te praeter
invisam cupressum ulla brevem dominum sequetur». ‘Atra’ autem
quod atratos lares significet.

65. CRINEM DE MORE aut de more gentis, ut etiam in Aegypto est,
aut certe de more plangentium.

66. TEPIDO LACTE statim mulcto. CYMBIA pocula in modum cymbae
facta.

67. SANGVINIS SACRI de victimis sumpti.

68. ANIMAMQVE SEPVLCRO CONDIMVS bene animam lacte et sanguine ad
tumulum dicit elicitam; lacte namque corpus nutritur post animae
coniunctionem, et anima sine sanguine numquam est, quo effuso
recedit. Legimus praeterea in sexto insepultorum animas vagas
esse. Et hunc constat non legitime sepultum fuisse. Rite ergo
reddita legitima sepultura, redit anima ad quietem sepulcri, quam
Stoici herciscundi, id est medium secuti, tam diu durare dicunt
quam diu durat et corpus. Vnde Aegyptii, periti sapientia,
condita diutius reservant cadavera, scilicet ut anima multo
tempore perduret et corpori sit obnoxia, nec cito ad alios
transeat. Romani contra faciebant, comburentes cadavera, ut
statim anima in generalitatem, id est in suam naturam rediret.
Dicit ergo nunc sacrificiis quibusdam elicitam animam et sepulcro
conditam obnoxiamque factam corpori, quod ante horrebat, quasi
per vim extorta. Ideo autem Stoicos medium sequi diximus, quia
Plato perpetuam dicit animam et ad diversa corpora transitum
facere statim pro meritis vitae prioris. Pythagoras vero non
μετεμψύχωσιν, sed παλιγγενεσίαν esse dicit, hoc est redire, sed
post tempus. SVPREMVM non est nomen, sed adverbium, ut «torvum
clamat». CIEMVS autem est hoc loco ‘dicimus more sollemni’:
‘vale; nos te ordine quo natura permiserit cuncti sequemur’.

69. FIDES PELAGO quia alibi ait «totiens deceptus fraude sereni».

70. LENIS CREPITANS AVSTER duo epitheta posuit vitiose, ut
diximus supra; fecit autem hoc prope in decem versibus. ‘Auster’
autem quivis ventus.

72. TERRAEQVE VRBESQVE RECEDVNT physicam rem dixit; ita enim
navigantibus videtur, quasi ab his terra discedat.

73. SACRA MARI COLITVR MEDIO ordo est: in mari medio Aegaeo
colitur tellus sacra Neptuno et Nereidum matri, id est Doridi
gratissima. Fabula talis est: post vitiatam Latonam Iuppiter cum
etiam eius sororem Asterien vitiare vellet, illa optavit a diis,
ut in avem converteretur versaque in coturnicem est. Et cum
vellet mare transfretare, quod est coturnicum, adflata a Iove et
in lapidem conversa diu sub fluctibus latuit. Postea supplicante
Iovi Latona, elevata superferri aquis coepit. Haec primo Neptuno
et Doridi fuit consecrata. Postea, cum Iuno gravidam Pythone
immisso Latonam persequeretur, terris omnibus expulsa, tandem
aliquando applicante se litoribus sorore suscepta est, et illic
Dianam primo, post Apollinem peperit. Qui statim occiso Pythone
ultus est matris iniuriam. Sane nata Diana parturienti Apollinem
matri dicitur praebuisse obstetricis officium – unde, cum Diana
sit virgo, tamen a parturientibus invocatur. Haec namque est
Diana, Iuno, Proserpina. Nata igitur duo numina terram sibi
natalem errare non passa sunt, sed eam duabus insulis
religaverunt. Veritas vero longe alia est. Nam haec insula cum
terrae motu laboraret, qui fit sub terris latentibus ventis,
sicut Lucanus «quaerentem erumpere ventum credidit», oraculo
Apollinis terrae motu caruit. Nam praecepit ne illic mortuus
sepeliretur, et iussit quaedam sacrificia fieri. Postea e Mycono
Gyaroque vicinis insulis populi venerunt, qui eam tenerent; quod
etiam Vergilius latenter ostendit. Quod autem diximus Dianam
primo natam, rationis est; nam constat primam noctem fuisse,
cuius instrumentum est luna, id est Diana, post diem, quem sol
efficit, qui est Apollo. Vt autem Delos primo Ortygia diceretur,
factum est a coturnice, quae Graece ὄρτυξ vocatur. Delos autem
quia diu latuit et post apparuit - nam δῆλον Graeci ‘manifestum’
dicunt - vel quod verius est, quia cum ubique Apollinis responsa
obscura sint, manifesta illic dantur oracula. Delos autem et
civitas dicitur et insula; unde interdum recipit praepositionem.

75. PIVS ARQVITENENS qui ultus est matrem.

78. COLI DEDIT a vicinis scilicet populis. CONTEMNERE VENTOS
propter terrae motum.

79. APOLLINIS VRBEM Delon. Et est definitio.

80. REX et SACERDOS maiorum enim haec erat consuetudo, ut rex
esset etiam sacerdos vel pontifex. Vnde hodieque imperatores
pontifices dicimus.

81. VITTIS ET LAVRO vittae sacerdotis sunt, laurus vero etiam
imperatoris victoris.

82. ANCHISEN AMICVM κατὰ τὸ σιωπώμενον intellegimus; nam quomodo
fuerint amici, palam non dicit.

83. HOSPITIO septimus casus est, id est iure hospitalitatis; nam
‘ad hospitium’ non potest intellegi, quia iam amicus fuit.

85. DA PROPRIAM perpetuam, ut «propriamque dicabo». Et bene post
experimentum male conditae civitatis perpetuas postulat sedes.
THYMBRAEE Thymbraeus Apollo dicitur ab agro Troiae vicino, pleno
thymbra, in quo eius et nemus est et templum, ubi a Paride
Achilles occisus est; unde fingitur manu Apollinis vulneratus.
Ergo ‘Thymbraeus’, ut ‘Delius’; nam numina a locis frequenter
nomen accipiunt. Sane, quia Graece θύμβρη facit, in derivatione η
in diphthongon mutat, ut Αἴτνη ‘Aetnaeus’, Δίρκη ‘Dircaeus’.
DOMVM familiam, ut «domus tenet a quo Sergia nomen».

86. MANSVRAM VRBEM duo petit, et urbem et perpetuitatem.
‘Mansuram’ ideo, vel propter Troiam, vel propter eam quam in
Thracia condidit. SERVA ALTERA non quia prima servavit, sed quia
servare voluit, ut Homerus dicit.

88. QVEM SEQVIMVR? quia Cadmus, oraculo Apollinis bovem secutus,
in Hyanteo Boeotiam condidit.

89. DA PATER religionis, ut supra diximus, nomen est. Nam et
hominibus datur, ut «inde toro pater Aeneas», et montibus, ut
«pater Appenninus», et fluviis ut «Thybri pater», numinibus
etiam, ut «quidve, pater Neptune, paras», item «ipse pater Danais
animos viresque secundas sufficit», item «odit et ipse pater
Pluton». AVGVRIVM modo ‘oraculum’, sed usurpative. ANIMIS
INLABERE NOSTRIS quia Apollinis responsa semper obscura sunt,
vera tamen; unde cum intellegentia oraculum postulat.

90. VISA REPENTE Stoicos et Academicos secutus est, qui dicunt ea
quae contra naturam sunt non fieri, sed fieri videri; unde
magica ars omnis exclusa est, sicut Plinius Secundus docet in
Naturali Historia.

91. LIMINAQVE ‘que’ brevis est pro longa posita; quod hac ratione
defenditur, aut quia omnia monosyllaba ad artem non pertinent et
his licenter uti possumus, aut certe quia omne μόριον, id est
particula, quae sui substantiam non habet, membrum putatur
superioris orazioni. Quod si est, ‘liminaque’ quasi una pars
orationis est, et potest ‘que’ finalitatis ratione vel produci
vel corripi.

92. MOVERI MONS Cynthus, unde Cynthius Apollo. CORTINA locus unde
oraculum datur. Dicitur autem cortina, vel quod Apollinis tripos
corio Pythonis tectus est, vel quod certa illinc responsa
funduntur, quasi certina, vel, quod est verius, quia cor illic
vatis tenetur. Nam caverna quaedam in templo Apollinis fuit, ad
quam Phoebas rapta vaticinabatur, ut Lucanus ostendit.

93. SVMMISSI inclinati. Et sciendum pro qualitate numinum orantes
interdum ima, interdum summa respicere; nam potestates aliae
caelestes sunt, aliae terrenae, aliae permixtae. Vnde nunc
Apollinem deprecantes terram petunt. Ipse est enim et Sol et
Liber pater, qui inferos petiit, ut Horatius «te vidit insons
Cerberus». Bene ergo terram petunt, unde ad eos responsa
perveniunt, et quia Apollo etiam inferis notus est.

94. DARDANIDAE ut diximus, obscura quidem, sed vera sunt omnia;
nam dicendo 'Dardanidae' ostendit Italiam, unde Dardanus fuit.
Quod si Cretam significaret, ‘Teucriadae’ diceret. DVRI vel
futurum ostendit laborem, vel eorum arguit insipientiam. STIRPE
‘stirps’ genere feminino originem significat, ut «heu stirpem
invisam», masculino arborem, ut «sed stirpem Teucri nullo
discrimine sacrum». Sed Horatius contra regulam nititur, ut
«stirpesque raptas et pecus et domos».

95. PRIMA TELLVS Italia, unde Dardanus venit; Teucer enim de
Creta post venit. VBERE LAETO quod est Italiae proprium, ut alibi
«atque ubere glebae».

96. ANTIQVAM EXQVIRITE MATREM id est terram. Tractum autem est de
historia: nam Brutus et filii Tarquinii cum oraculum Delphici
Apollinis peterent, responsum est eius imperium fore qui primus
matrem reversus oscularetur. Quod solus Brutus agnoscens de navi
egressus simulans casum osculatus est terram; unde et potitus
imperio est. EXQVIRITE hoc dicendo ostendit difficultatem.

97. HIC DOMVS ad illud respicit «da propriam, Thymbraee, domum»’.

98. NATINATORVM propter illud «et mansuram urbem». Nam oraculum
semper ad petita respondet. Sane hic versus Homeri est, quem et
ipse de Orpheo sustulit, item Orpheus de oraculo Apollinis
Hyperborei. Mire autem sequenti versu hoc ostendit dicendo ‘haec
Phoebus’.

99. TVMVLTV quia dixit ‘exquirite’.

100. LAETITIA propter promissam imperii aeternitatem.

102. MONVMENTA VIRORVM historias.

103. SPES DISCITE VESTRAS aut quasi senex loquitur, aut quia, ut
supra diximus, scit se esse moriturum.

104. CRETA Dardanus, Iovis filius et Electrae, profectus de
Corytho, civitate Tusciae, primus venit ad Troiam et illic parva
aedificia collocavit. Post cuius obitum Teucer venit ex Creta et
invenit Dardani socios habitantes in vallibus. Qui constituit
arces et moenia. Modo ergo errat Anchises, nec respiciens
adventum Dardani oraculum Cretam significare argumentatur ex his
quae solent ab advenis fieri. Ida, inquit, illic est, quae et in
Troia ad similitudinem dicta, ut «effigiem Xanthi Troiamque
videtis, quam vestrae fecere manus», item sacrorum similitudo,
quae apud maiores nefas erat perire; unde Aeneas in duodecimo
«sacra deosque dabo, socer arma Latinus habeto». IOVIS MAGNI quia
illic dicitur esse nutritus; quod, ut Sallustius dicit, ideo
fingitur, quia primo Cretenses constat invenisse religionem. Sane
nati Iovis fabula haec est: Saturnus postquam a Themide oraculo
comperit a filio se posse regno depelli, natos ex Rhea uxore
devorabat. Quae natum Iovem pulchritudine delectata, nymphis
commendavit in monte Cretae Dictaeo, ubi eum aluerunt apes. Et
adhibiti sunt Curetes et Corybantes, qui tinnitu aeris
prohiberent audiri pueri vagitum; unde ipsi sunt matris deum
ministri. Vt autem fingatur Saturnus filios suos comesse, ratio
haec est, quia dicitur deus esse aeternitatis et saeculorum.
Saecula autem annos ex se natos in se revolvunt: unde Graece
Κρόνος quasi χρόνος, id est tempus, dicitur. MEDIO PONTO potest
quidem intellegi, secundum Sallustium, ‘longe a continenti’. Sed
altior est hoc loco poetae intuitus; nam apud chorographos
legimus quae insula in quo sit mari, ut Sardinia in Africo, Delos
in Aegeo, et de aliis. De Creta omnes dubitant in quo sit mari;
nam parte Libycum, parte Aegyptium, parte Achaicum, parte Ionium
respicit. Ergo ‘medio ponto’, ac si dici posset ‘medio pontorum',
quod Latinitas non recipit.

105. MONS IDAEVS VBI derivativum est pro principali; et est Idh
Idaeus, ut Aitnh Aetnaeus. CVNABVLA GENTIS nutrimenta; nam ubi
iacent infantes cunae vocantur. Et latenter dat gloriam Troianis
dicens eos a diis originem ducere. Vnde est «ab Iove principium
generis»; ibi enim et de Dardano et de Teucro intellegimus, quasi
Iovis cive.

106. VRBES HABITANT non dicit qui, sed intellegimus Cretenses.
Aut certe ‘habitant’ pro ‘habitantur’, ut «insinuat pavor». Et
primo quidem centum habuit civitates - unde hecatompolis dicta
est - post viginti et quattuor, inde duas, Gnoson et Hierapydnam.
VBERRIMA REGNA hic decipitur, quia audivit «ubere laeto».

107. MAXIMVS VNDE PATER fallitur; nam antiquior est Dardanus. SI
RITE AVDITA RECORDOR bene dubitatione excusat errorem.

108. RHOETEAS amat Vergilius declinationes Graecas, salva regulae
reverentia, in Latinas convertere ει Graecam diphthongon in ‘e’
longum mutans, ut Αἰνείας Aeneas, Μήδεια Medea, Ῥοίτειον
Rhoeteum.

109. OPTAVITQVE elegit, ut «pars optare locum».

110. HABITANT VALLIBVS IMIS hi sunt qui cum Dardano venerant.

111. CVLTRIX CYBELI montis Phrygiae, in quo colitur, a quo et
Cybele dicta est. Alii dicunt Cybelum sacerdotem eius primum
fuisse et ab eo Cybelen dictam. Non nulli ‘cultrix Cybele’
legunt, ut sit quasi ‘Cybeleia’. Alii ‘Cybele’ ἀπὸ τοῦ κυβιστᾷν
τὴν κεφαλὴν, id est a capitis rotatione, quod proprium est eius
sacerdotum. CORYBANTIAQVE AERA Corybantes δαίμονες sunt, ministri
matris deum – quasi δαήμονες, qui totum sciunt.

112. FIDA SILENTIA SACRIS hinc, inquit, inventum est servare
sacris fidele silentium.

113. ET IVNCTI CVRRVM DOMINAE SVBIERE LEONES dominas deas dicunt,
ut alibi «hi dominam Ditis thalamo deducere adorti». Fabula
talis est. Schoenos civitas est. Exinde fuit virgo Atalante,
praepotens cursu adeo ut sponsos provocatos ac victos occideret.
Postea Hippomenes Venerem ut sibi adesset rogavit; a qua cum
accepisset de horto Hesperidum tria mala aurea, provocavit
puellam et singula coepit iacere. Tunc Atalante cupiditate
colligendorum malorum retenta superata est. Sed Hippomenes
potitus victoria in luco matris deum amoris inpatientia cum victa
concubuit. Vnde irata dea in leones eos convertit et suo currui
subiugavit et praecepit ne secum umquam leones coirent. Nam et
Plinius in Naturali Historia dicit leonem cum parda libenter, et
pardum cum leaena concumbere. Ideo autem mater deum curru vehi
dicitur, quia ipsa est terra, quae pendet in aëre; ideo
sustinetur rotis, quia mundus rotatur et volubilis est; ideo ei
subiugantur leones, ut ostendatur maternam pietatem totum posse
superare; ideo Corybantes eius ministri cum strictis gladiis esse
finguntur, ut significetur omnes pro terra sua debere pugnare.
Quod autem turritam gestat coronam, ostendit superpositas terrae
esse civitates, quas insignitas turribus constat.

115. GNOSIA REGNA Cretam, a Gnoso, civitate eius.

116. NEC LONGO DISTANT CVRSV a Delo scilicet. MODO IVPPITER ADSIT
aut aër, ac si diceret, ‘tantummodo sit serenum’, ut Horatius
«manet sub Iove frigido venator tenerae coniugis inmemor», aut re
vera Iuppiter, qui praeest insulae quam petemus.

117. CRETAEIS quia Κρήτη, ideo ‘Cretaeis’, ut ‘Aetnaeis’.

118. MERITOS unicuique aptos. Ratio enim victimarum fit pro
qualitate numinum. Nam aut haec immolantur quae obsunt eorum
muneribus - ut porcus Cereri, quia obest frugibus, hircus Libero,
quia vitibus nocet - aut certe ad similitudinem, ut inferis
nigras pecudes, superis albas immolent, tempestati atras,
candidas serenitati.

119. TAVRVM NEPTVNO propter futuram navigationem. PVLCHER APOLLO
propter oraculum datum.

120. NIGRAM HIEMI PECVDEM ZEPHYRIS FELICIBVS ALBAM bono usus est
ordine, ut prius averteret mala, sic conciliaret optanda; frustra
enim profutura poscuntur adversis sequentibus.

121. PVLSVM REGNIS CESSISSE PATERNIS non dicit quare. Sed talis
historia est: Idomeneus, Cretensium rex, cum post eversam Troiam
reverteretur, in tempestate devovit sacrificaturum se de re quae
ei primum occurrisset. Contigit ut filius eius primus occurreret;
quem cum, ut alii dicunt, immolasset, ut alii, immolare
voluisset, a civibus pulsus regno Sallentinum Calabriae
promunctorium tenuit, iuxta quod condidit civitatem, ut «et
Sallentinos obsedit milite campos Lyctius Idomeneus». Relatio
ergo historiae ad iniciendum Troianis eundi desiderium pertinet;
et re vera aliter ad hostis provinciam ire non poterant.

122. IDOMENEA quinque Graecae sunt linguae: Aeolica, Ionica,
Dorica, Attica, communis. Hinc fit ut in uno nomine varietas
inveniatur, ut ecce in hoc ‘Idomeneus’. Communis lingua facit
genetivum Ἰδομενέως, Dorica Ἰδομενεῦς, Attica Ἰδομένεως Ionica
Ἰδομενῆος. Vnde est hic in versu accusativus, sicut et ‘Ilionea’.

123. HOSTE hic multi distinguunt. ADSTARE ‘esse’, quod tunc
significat quando de his loquimur quae cadere non possunt; ut si
dicas terras ‘adstare’.

125. BACCHATAMQVE IVGIS NAXON aut vitibus consitam, aut
celebratam Bacchis, aut ubi Bacchus ex Indis egit triumphum. Nam,
ut supra diximus, ipsi consecrata est. Quae et ‘Dia’ dicitur.
VIRIDEMQVE DONVSAM a colore marmoris Lacedaemonii.

126. OLEARON non adiecit epitheton causa varietatis. NIVEAMQVE
PARON unde candidum marmor, ut «Pariusve lapis circumdatur auro».
SPARSASQVE PER AEQVOR CYCLADAS et hae quas dixit Cyclades sunt;
unde minus est ‘et alias’. ‘Sparsas’ autem, quia nullo ordine
continentur, ut stoechades, quae ἀπὸ τοῦ στοίχου dictae sunt;
rectae enim sunt. Cyclades vero non ideo dicuntur, quia in
rotunditate sunt, sed quod longo ordine eas circumire necesse
est. Vel propter promunctoria, vel quod naturale est ut
concitatiora sint maria vicinitate terrarum, quas constat
anhelitum quendam ex se emittere; unde in quinto navigaturus
Aeneas Eryci sacrificat.

127. LEGIMVS praeterimus, ut «litoraque Epiri legimus». Tractus
autem sermo a nautis, quod funem legendo, id est colligendo,
aspera loca praetereunt.

128. CRETAM PROAVOSQVE PETAMVS celeuma dicunt. Et bene metro
celeumatis usus est, id est anapaestico trimetro hypercatalecto.
Celeuma autem quasi praeceptum; unde Sallustius «inpediebant
iussa nautarum».

130. SVRGENS flans, ut «et fando surgentes demoror austros».
Econtra, ‘non flans’ ‘ponens’ et ‘residens’ dicitur, ut «cum
venti posuere omnisque repente resedit flatus».

131. ET TANDEM ad desiderium pertinet navigantum; nam sequitur
«ergo avidus muros». CVRETVM Curetes sunt primi cultores Cretae.

133. PERGAMEAMQVE VOCO zeugma a superioribus, hoc est urbem.
GENTEM sociorum multitudinem, LAETAM autem propter Pergama
restituta.

134. AMARE FOCOS sacrificia celebrare. ARCEMQVE ATTOLLERE TECTIS
poetica periphrasis, id est domos edificare; nam arx est in
civitate munitus locus.

135. FERE ‘re’ longa est.

136. OPERATA IVVENTVS perfecit sacrificia propter conubia et
novas sedes. Alibi «laetis operatus in herbis», item Iuvenalis
«et matutinis operatur festa lucernis».

138. CORRVPTO CAELI TRACTV hic est ordo pestilentiae, ut
Lucretius docet: primo aëris corruptio, post aquarum et terrae,
mox omnium animalium. Notandum sane Apolline offenso pestilentiam
semper creari, quod etiam Homerus ostendit, cum eum armatum
inducit sagittis. Vnde et Apollo dicitur secundum aliquos ἀπὸ τοῦ
ἀπολλύειν. Contra, si citharam teneat, mitis est; unde Horatius
«condito mitis placidusque telo supplices audi pueros Apollo».

140. LINQVEBANT DVLCES ANIMAS item alibi «et cum frigida mors
anima seduxerit artus». Quare anima dicitur relinqui et non magis
relinquere? Secundum eos scilicet qui dicunt animam esse
perpetuam et ad diversa corpora transitum facere. Quod si est,
bene dicimus nos animas linquere, quorum nihil praeter corpus
est; nam anima perpetuitatis est. Vnde Palinurus in sexto «nunc
me fluctus habet», hoc est corpus, quod solum meum est.

141. EXVRERE SIRIVS AGROS Syrius stella est in ore canis posita,
quae annis omnibus oritur circa VIII Kalendas Iulias; quae orta
plerumque pestilentiam toto anno facit, plerumque paucis diebus,
interdum innoxia nascitur. Hinc est «et in totum regnaret Sirius
annum», item supra «et letifer annus». Tunc autem pestilentiam
creat, si in hanc rem etiam ceterorum consentiat cursus astrorum.
Sane canicula, in cuius ore est, tantum geneis feminini est, cum
sit canis communis generis, unde hoc nascitur; nam in
diminutione mutavit genus.

142. SEGES AEGRA ‘seges’ interdum terram significat, ut Horatius
«haec seges ingratos tulit et feret omnibus annis», interdum
frumenta, ut «quid faciat laetas segetes». Hoc loco utrumque
potest intellegi.

144. VENIAMQVE PRECARI et beneficium, ut «orantes veniam», et re
vera veniam erroris Anchisae.

145. LABORVM TEMPARE AVXILIVM propter pestilentiam.

146. VERTERE CVRSVS propter sedes.

150. VISI ADSTARE non adstabant, sed videbantur. Vnde et visa
dicuntur; non enim sunt, sed videntur.

151. IN SOMNIS multi hic distingunt et volunt unam partem esse
orationis, id est ‘vigilantis’; multi ‘in somniis’ dicunt ut sit
collisio, quomodo ‘peculi’ pro ‘peculii’. MVLTO MANIFESTI LVMINE
cum nimbo suo.

152. INSERTAS aut ‘clatratas’ aut ‘non seratas’, ut sit quasi
‘inseratas’, id est non clausas. Et dictum quomodo ‘asprosque
molares’ pro ‘asperos’, ‘conpostus’ pro ‘conpositus’, ‘vixet’ pro
‘vixisset’.

154. ORTYGIAM ‘ad Ortygiam’; more suo detraxit praepositionem, ut
paulo post ‘Cretae’ pro ‘in Creta’.

155. EN quasi demonstrantis est, ut fidem faciat, ne somnium
putetur, ut paulo post «haud dubitanda refer».

156. DARDANIA derivativum nomen a constitutore. Et notandum
regionem pro civitate positam. TVAQVE ARMA SECVTI ac si diceret
‘tuas partes’.

157. SVB TE sub tuo iure agentes. PERMENSI evecti, ut est contra
«pelagoque remenso inprovisi aderunt».

158. IDEM nos scilicet qui te sumus secuti. IN ASTRA NEPOTES
significat Gaium Iulium Caesarem, qui primus inter deos relatus
est. Et bene ‘in astra’, cuius sidus apparuit, ut «ecce Dionaei
processit Caesaris astrum».

159. VRBI κατ᾿ ἐξοχὴν Romae, ut supra diximus. MAGNIS id est
nepotibus. Et bonum ornatum a sermonis fecit similitudine ‘magnis
magna para’ dicendo.

160. FVGAE profectionis.

161. MVTANDAE SEDES argumentum a necessitate. Simul arguitur
error Anchisae. Ordo autem est ‘Delius Apollo’.

163. EST LOCVS ut ante diximus, orbis comparatione. HESPERIAM
deest ‘quam’, ut supra dictum est. COGNOMINE ab Hespero,
Hispaniae rege, vel stella quam intuentur petentes Italiam.

165. OENOTRI vel a rege, vel a vino. Italis enim primus vitem
ostendit Saturnus, ut in septimo legimus «vitisator curvam
servans sub imagine falcem».

167. PROPRIAE SEDES perpetuae, quia infirmas et in Creta et in
Thracia condidit. HINC DARDANVS ORTVS IASIVSQVE PATER Dardanus et
Iasius fratres fuerunt, Electrae filii. Sed Dardanus de Iove,
Iasius de Corytho procreatus est, a cuius nomine et mons et
oppidum nomen accepit. Postea Iasium dicitur Dardanus occidisse.

168. A QVO PRINCIPE NOSTRVM a Dardano, non ab Iasio; nam
anteriori respondit. Quod autem dicit ‘a quo principe genus
nostrum est’ potest et generaliter intellegi, unde originem
ducimus, ut deos penates quasi Troianos intellegas, et ad ritum
referri de quo dicit Labeo in libris qui appellantur de diis
animali bus; in quibus ait esse quaedam sacra quibus animae
humanae vertantur in deos, qui appellantur animales, quod de
animis fiant. Hi autem sunt dii penates et viales.

170. HAVD DVBITANDA REFER aut quia dubitaverant ex consilio
Anchisae, aut ne propter somnium non crederent. CORYTHVM designat
partem provinciae, ne alter error ex magnitudine procreetur
locorum.

171. DICTAEA Dictaeus mons Cretae est, dictus a Dicte nympha,
quae illic colitur. In quo dicitur altus Iuppiter, ut «Dictaeo
caeli regem pavere sub antro». NEGAT TIBI IVPPITER ARVA ex
definito. Et bene Iuppiter, quasi ipse qui Cretensibus praeest.

172. TALIBVS ATTONITVS VISIS hoc est talibus deorum vultibus.
Vnde sequitur ‘et voce deorum’; nam et voce se dicit attonitum et
visis. ‘Attonitus’ vero est ‘stupefactus’; nam proprie attonitus
dicitur cui casus vicini fulminis et sonitus tonitruum dant
stuporem.

173. NEC SOPOR ILLVD ERAT soluta elocutio.

174. VELATASQVE COMAS vittatas, ut «victori velatum auro
vittisque iuvencum». Nam dii qui erant apud Laurolavinium non
habebant velatum caput.

176. CORRIPIO E STRATIS CORPVS ne satietate videatur reliquisse
somnum. Et sciendum qui, quotiens ex abrupto somnus aufugerit,
significat omen infelix, ut ecce hoc loco tempestas sequitur.
Item in secundo «excutior somno», et statim sequitur civitatis
excidium. Nec sine ratione; nam si somnus munus deorum est, ut
«et dono divum gratissima serpit», non sine infelicitate ex
abrupto deorum munus abscedit.

TENDOQVE SVPINAS AD CAELVM CVM VOCE MANVS honesta elocutio cum
uno sermone respondemus duobus, ut «interea fessos ventus cum
sole reliquit».

178. INTEMERATA rite perfecta, ut, si leviter fundendum vinum est
aut mola inicienda, sic fiant ut ratio exigit sacrificii; aliter
si fiant, temerata ac turbata sunt sacra, unde Helenus «ne qua
inter sanctos ignes in honore deorum hostilis facies occurrat et
omina turbet», item in octavo «audax quos rumpere Pallas sacra
vetat». FOCIS ideo ‘focis’, non ‘aris’, quia penatibus
sacrificat. PERFECTO HONORE peracto sacrificio, qui est honor
deorum.

180. AMBIGVAM non ‘incertam’, sed ‘duplicem’, ut in sequentibus
probat dicens ‘geminosque parentes’.

181. NOVO ERRORE VETERVM LOCORVM aut per contrarietatem sermonum
declamavit, aut ‘novo’ pro ‘magno’ posuit, ut «Pollio et ipse
facit nova carmina».

182. EXERCITE fatigate; nam ‘exercitatus’ ‘peritus’ significant,
ut ‘expertus’ et ‘expers’. Nam ‘expertum rerum’ si dixero,
significo ‘peritum’; si ‘expertem’, ‘ignarum’.

183. CASVS CASSANDRA CANEBAT haec compositio iam vitiosa est,
quae maioribus placuit, ut «Anchisen agnovit amicum» et «sale
saxa sonabant».

184. PORTENDERE ‘deberi’, ut in septimo «portendi generos».

185. REGNA VOCARE satis proprie, unde in octavo «exspectate solo
Laurentum arvisque Latinis».

186. TEVCROS CREDERET scilicet propter longitudinem spatii.

187. TVM VATES CASSANDRA MOVERET bene ‘tum’, quia iam probavit.

188. CEDAMVS PHOEBO cuius instinctu dii penates profutura
dixerunt, ut «hic canit et tua nos en ultro ad limina mittit».
MELIORA SEQVAMVR potest bis subaudiri ‘meliora’, ut ‘meliora
moniti meliora sequamur’.

190. HANC QVOQVE quemadmodum Troiam et Thraciam. Et cum dolore
dictum accipe ‘hanc quoque deserimus’.

191. CAVE TRABE navium periphrasis optima.

194. SVPRA CAPVT capitalis, perniciosus.

195. NOCTEM HIEMEMQVE pluviam cum obscuritate. INHORRVIT VNDA
TENEBRIS horridior est facta per tenebras.

197. GVRGITE VASTO epitheto auxit tapinosin.

198. NOX VMIDA nubes caliginosae.

200. EXCVTIMVR CVRSV a proposito itinere avertimur. CAECIS IN
VNDIS incertis, quia sidera non apparebant.

201. IPSE navigandi peritus. Hoc enim significat emphasis
pronominis.

203. INCERTOS SOLES bene ‘incertos’ quia, quantavis sit
obscuritas, tamen noctis est manifesta discretio, unde superflua
quaestio est eorum qui dicunt, tres dies quomodo transisse
scierunt, si noctem a die discernere non poterant? CAECA CALIGINE
cacenphaton in sermone.

205. ATTOLLERE VISA naturaliter dixit; quotiens enim propinquamus
litoribus, et exsurgere terra videtur et fumum emittere.

206. APERIRE ostendere, ut Sallustius «caput aperire solitus».

209. SERVATVM EX VNDIS ac si diceret de periculis in graviora se
pervenisse discrimina. STROPHADVM ME LITORA Phineus rex fuit
Arcadiae. Hic suis liberis superduxit novercam, cuius instinctu
eos caecavit. Ob quam rem irati dii ei oculos sustulerunt et
adhibuerunt harpyias. Quae cum ei diu cibos abriperent, Iasonem
cum Argonautis propter vellus aureum Colchos petentem suscepit
hospitio; cui etiam ductorem dedit. Hoc ergo beneficio inlecti
Argonautae, Zethum et Calain, filios Boreae et Orithyiae, alatos
iuvenes, ad pellendas harpyias miserunt; quas cum strictis
gladiis persequerentur pulsas de Arcadia, pervenerunt ad insulas
quae appellabantur Plotae. Et cum ulterius vellent tendere, ab
Iride admoniti ut desisterent a Iovis canibus, suos converterunt
volatus; quorum conversio, id est στροφὴ, nomen insulis dedit.
Quod Apollonius plenissime exsequitur. Vt autem canes Iovis
dicerentur, haec ratio est, quia ipsae furiae esse dicuntur; unde
etiam epulas perhibentur abripere, quod est furiarum, ut «et
manibus prohibent contingere mensas». Vnde et avari finguntur
furias pati, quia abstinent partis. Item ipsas furias esse paulo
post ipse testator, dicens «vobis Furiarum ego maxima pando».
Furias autem canes dici et Lucanus testatur, ut «Stygiasque canes
in luce superna destituam» et in sexto Vergilius «visaeque canes
ululare per umbram adventante dea». Sane apud inferos furiae
dicuntur et canes, apud superos dirae et aves, ut ipse in
duodecimo ostendit, in medio vero harpyiae dicuntur; unde duplex
in his effigies invenitur. Has Vergilius tres dicit, Aëllo,
Ocypete, Celaeno, Apollonius duas, quem in duodecimo Vergilius
sequitur.

211. IONIO IN MAGNO in magno mari Ionio. Et sciendum Ionium sinum
esse inmensum ab Ionia usque ad Siciliam, et huius partes esse
Adriaticum, Achaicum, Epiroticum; maria enim vel a provinciis vel
ab insulis vel a civitatibus nomen accipiunt. Bene ergo ‘in
magno’, quasi in quo etiam alia maria sunt.

212. HARPYIAEQVE COLVNT ALIAE ergo et Celaeno harpyia.

214. NEC SAEVIOR VLLA PESTIS ET IRA DEVM STYGIIS SESE EXTVLIT
VNDIS ut Poena in Statio. Et non dicit has de inferis natas, sed
peiores esse omnibus inde procreatis.

217. PROLVVIES sordis effusio. VNCAEQVE MANVS ‘manus’ pro
unguibus posuit, hoc est γαμψώνυχας.

218. FAME veluti fame; nam abundare dicit armenta. Aut re vera
‘fame’, quam eis inferebat non inopia, sed avaritia.

219. DELATI quod necessitatis est; nam voluntate aliquo non
deferimur, sed venimus.

220. LAETA pinguia; nam in animalibus, in quibus cognosci non
potest sensus, laetitiam pingue corpus ostendit, non mens, ut in
hominibus.

221. CAPRIGENVMQVE PECVS satis nove et adfectate. PER HERBAM ordo
est, non ‘per herbam’, sed ‘per campos in herbis videmus
armenta’.

222. IPSVMQVE VOCAMVS ‘ipsum’, idest ‘regem deorum’, aut certe
‘praedatorem’, hoc est cui de praeda debetur aliquid. Nam Romani
moris fuit ut bella gesturi de parte praedae aliquid numinibus
pollicerentur, adeo ut Romae fuerit unum templum Iovis
praedatoris, non quod praedae praeest, sed quod ei aliquid ex
praeda debeatur.

223. IN PARTEM PRAEDAMQVE in partem praedae.

224. DAPIBVSQVE EPVLAMVR dapes deorum sunt, epulae hominum. Bene
ergo utrumque posuit; nam et sacrificiis et conviviis operam
tribuunt. OPIMIS pinguibus.

225. LAPSV celeritate, ut supra.

226. HARPYIAE υι Graeca diphthongos est; nam Latina esse non
potest, quia ne u quidem habemus. CLANGORIBVS ALAS deest ‘cum’,
ut sit ‘alas quatiebant cum clangoribus’, ut «atque Ixionii vento
rota constitit orbis», id est ‘cum vento’. Aliter acyrologia
est, si clangorem dixit alarum sonitum.

228. TVM praeterea. Et deest ‘erat’.

229. RVRSVM ad illud solum pertinet ‘instruimus mensas’; nam ante
in speluncis non fuerant. Et sciendum hanc particulam interdum
sic poni ut iteratum aliquid significet, ut si dicas ‘veni ad te
mane, rursum veni’. Interdum sine iteratione est, ut ‘fui apud
te, rursum veni etiam’; non ideo dicis ‘rursum’, quia etiam primo
venisti, sed quia illic fuisti.

231. ARISQVE REPONIMVS IGNEM ecce quod dixit «in partem
praedamque Iovem». Sane sciendum iterationem hanc fieri secundum
ritum sacrorum; nam displicuisse prima ex prodigiis indicatur.
Sunt autem hae animales hostiae quae tantum immolantur. Alibi
tantum sanguinem in aras fundi significat, ut «sanguinis et sacri
pateras», alibi partem corporis, ut «extaque salsos porriciam in
fluctus», alibi integras victimas, ut «et solida inponit
taurorum viscera flammis».

232. EX DIVERSO CAELI ut ‘ex secreto montium’; subaudis ‘loco’.

233. TVRBA SONANS impetum ostendit; nam de tribus loquitur. Et
adludit ad furias, de quibus ait alibi «vocat agmina saeva
sororum». PRAEDAM PEDIBVS CIRCVMVOLAT VNCIS aut ‘circum praedam
volat uncis pedibus’ aut ‘intra volam amplectitur praedam’, unde
et ‘involare’ dicimus ‘intra volam tenere’. Vnde et pira quaedam
volema dicuntur.

236. TECTOSQVE PER HERBAM DISPONVNT ENSES disponunt et tectos
faciunt. Sic et scuta condendo latere faciunt.

239. MISENVS bene Misenum dicit tubicinem; ipse est enim qui
dicitur filius fuisse Aeoli, ut «Misenum Aeoliden», quia constat
sonum omnem ex vento creari.

240. NOVA mira, ut «Pollio et ipse facit nova carmina». Nam novum
bellum non est cuius extat exemplum; Hercules enim in monte
Arcadiae Stymphalo vicit Stymphalidas, ut Statius «et aerisonum
Stymphalon». Aut ‘nova’ ideo, quia vulnerari non poterant.

241. OBSCENAS obscenae sunt aves, quae canendo adversa
significant, ut paulo post ‘infelix vates’. PELAGI VOLVCRES quia
dicuntur Ponti et Terrae filiae; unde in insulis habitant partem
terrarum, partem maris tenentes. Alii dicunt eas Neptuni filias,
qui fere prodigiorum omnium pater est. Nec inmerito; nam secundum
Milesium Thaletem omnia ex umore procreantur, unde est
«Oceanumque patrem rerum». Hinc fit ut, quotienscumque desunt
parentes, redeatur in generalitatem. Sic et peregrinos Neptuni
filios dicimus quorum ignoramus parentes. Alii vero dicunt
harpyias filias esse Thaumantis et Electrae.

242. VIM PLVMIS VLLAM naturale enim est ut eludat ictum plumarum
levitas, unde et addidit ‘plumis’. Nam, quod Donatus dicit, ideo
eas fuisse invulnerabiles, quia de Styge erant natae, non
probatur.

244. VESTIGIA pedum signa.

246. INFELIX VATES nuntia infelicitatis, ut μάντι κακῶν. RVMPIT
VOCEM cum indignatione loquitur, ut «quid me alta silentia cogis
rumpere?». Et notandum, ut supra diximus, ‘rumpit vocem’.

248. LAOMEDONTIADAE perfidi, a rege natum opprobrium qui deos
fefellit.

249. PATRIO REGNO Neptunio.

250. ACCIPITE ERGO quia nos bellis appetitis; ac si diceret, ut
futuram famem iam nunc possitis timere.

251. QVAE PHOEBO PATER OMNIPOTENS tribuit auctoritatem, ne
possint a se dicta contemni. Simul notandum Apollinem quae dicit
a Iove cognoscere. PHOEBVS APOLLO purus, inpollutus. Et est
Apollinis fixum antonomasivum, quod alii dari non potest; nam
sunt alia communia, ut ‘pater’, ‘omnipotens’.

252. FVRIARVM MAXIMA adeo ipsae sunt furiae, ut et unum epitheton
habeant et causis consentiant; nam ait de Tisiphone «furiarum
maxima iuxta accubat et manibus prohibet contingere mensas». Quod
etiam hae faciunt et inferentes Troianis famem et
praenuntiantes.

253. ITALIAM CVRSVPETITIS ex his quae norunt fidem dicendis
accommodant.

256. QVAM VOS DIRA FAMES ut Varro in secundo divinarum dicit,
oraculum hoc a Dodonaeo Iove apud Epirum acceperunt; quod modo
dixisse fingit harpyias. Sed tamen colorate tangit historiam
dicendo «quae Phoebo pater omnipotens». NOSTRAEQVE INIVRIA CAEDIS
ista mentitur; nam inminens Troianis fatalis est fames.

257. AMBESAS undique esas, hoc est rotundas; maiores enim has
habebant in honore deorum, paniceas scilicet.

258. REFVGIT non metu - nec enim minantibus congruit - sed ne
posset placari.

260. NEC IAM AMPLIVS ARMIS subaudis ‘usi sunt’; nec enim potest
esse ab inferioribus zeugma, quod plerumque fit, ut ei per omnia
unus sermo sufficiat, ut «Troiugena, interpres divum, qui numina
Phoebi, qui tripodas, Clarii laurus, qui sidera» per omnia
‘sentis’ intellegis. Plerumque aliud subauditur, ut hoc loco,
item «disce, puer, virtutem ex me verumque laborem, fortunam ex
aliis» subaudis ‘opta’; nam fortuna ex aliis non discitur.

261. SED VOTIS PRECIBVSQVE duplici ratione placantur numina, aut
votis aut precibus; unde est «Iunonis magnae primum prece numen
adora», «Iunoni cane vota libens». IVBENT volunt, ut «infandum,
regina, iubes renovare dolorem».

262. SIVE DEAE quia divinant. OBSCENAEQVE VOLVCRES quia in his
ventris cernebant proluviem. Bene autem, etiam si aves sunt, eas
dicit placandas propter pessima omina.

263. PASSIS solutis.

264. NVMINA MAGNA Iovem Minervam Mercurium secundum Samothracas.
MERITOS congruos, id est ‘expiatorios’; unde sequitur ‘di
prohibete minas’.

265. AVERTITE CASVM bene, etiam si contingat, casum credit esse,
non ultionem. SERVATE PIOS propter facta sacrificia.

269. VENTVSQVE GVBERNATORQVE VOCABAT honestius hac elocutione per
pluralem utimur numerum, licet possit et singularis esse.

270. NEMOROSA ZACYNTHOS insulas Graeciae commemorat.

271. SAMEQVE Cephalleniae est ista; nam Samos in Asia est.

272. EFFVGIMVS transimus celeriter. LAERTIA REGNA inrisorie, cum
praemiserit scopulos, ut «inmania saxa, vestras, Eure, domos».

274. LEVCATAE NIMBOSA CACVMINA MONTIS Leucata mons est
altissimus, in promontorio Epiri iuxta Ambraciam civitatem, quam
Augustus Nicopolim appellavit victis illic Antonio et Cleopatra.
Ibi et templum Actiaco Apollini constituit et ludos Actiacos.
Vnde nunc Vergilius in honorem Augusti quae ipse fecit dat eius
origini; nam Aeneam illic dicit ludos celebrasse, ut alibi
inducit Aeneam promittentem templum Apollini, quod fecisse
constat Augustum, ut «tum Phoebo et Triviae solido de marmore
templum constituam».

275. ET FORMIDATVS NAVTIS aut propter asperitatem locorum, quia
saxosa sunt - aut, ut quidam volunt, quia moris erat aliquem ei
de nautis immolari.

276. HVNC PETIMVS occurrebat: cur formidatum petistis? Ideo
intulit ‘fessi’. PARVAE VRBI Ambraciae.

278. TELLVRE POTITI ‘potior’ et ‘illa re’ dicimus et ‘illius
rei’; sed per septimum in usu est, per genetivum figurate
ponitur. Sallustius «ut prius quam legatos videret Adherbalis
potiretur». Legimus et per accusativum, sed uti non possumus:
Terentius «patria potitur commoda».

279. LVSTRAMVRQVE IOVI aut ‘lustramur’, id est ‘purgamur’, ut
Iovi sacra faciamus; aut certe ‘lustramur Iovi’, id est
‘expiamur’. Piaculum enim commissum fuerat tauro in Thracia
immolato, ut diximus supra, et, licet multa fuissent secuta
sacrificia, intellegebatur tamen adhuc numen iratum non
desinentibus malis. Sciendum sane moris fuisse ut piaculo
commisso ludi celebrarentur; nam cum Romani iracundia matris deum
laborarent et eam nec sacrificiis nec ludis placare possent,
quidam senex statutis ludis circensibus saltavit, quae sola fuit
causa placationis - unde et natum proverbium est «omnia secunda,
saltat senex».

280. ACTIA LITORA ut supra diximus, propter Augustum hoc dicit
qui illic ludos statuit agonales.

281. PATRIAS PALAESTRAS palaestrae usus primum apud Athenienses
repertus est. Troiani autem praeter Dardanum et Teucrum etiam ab
Atheniensibus originem ducunt; unde et Minervam colunt. Hinc est
in secundo «neu populum antiqua sub religione tueri», ‘antiqua’
ab Atheniensibus tradita. ‘Iliacis’ ergo ‘Atheniensibus’, unde
Ilienses didicerunt.

283. FVGAM TENVISSE feliciter navigasse; nam ‘tenere’ est
‘implere’, ut «ni teneant cursus», id est ‘impleant’. Et potest
intellegi secundum communem sensum ob hoc eos lustratos, id est
expiatos, ob hoc sacrificasse et ludos celebrasse, quia hostiles
terras prospera navigatione transierant.

284. MAGNVM CIRCVMVOLVITVR ANNVM antiqui tempora sideribus
computabant et dixerunt primo lunarem annum XXX dierum, unde
invenitur in aliquibus vita DCCCC annorum, scilicet lunarium.
Postea solstitialis annus repertus est, qui XII continet menses.
Mox maiore cura magnum annum esse voluerunt omnibus planetis in
eundem recurrentibus locum, et hic fit, ut diximus, secundum
Ciceronis Hortensium post annos XII DCCCCLIIII solstitiales
scilicet. Bene ergo nunc ‘magnum’ addidit, ne lunarem
intellegeremus; bene solis nomen, ne, quia dixerat ‘magnum’,
illum planetarum acciperes - de quo varia dicuntur et a Metone et
et ab Eudoxo et a Ptolomaeo et ab ipso Tullio; nam in libris de
deorum natura tria milia annorum dixit magnum tenere annum.

286. AERE CAVO CLIPEVM aeris cavi, ut «pulchra prole». ABANTIS
paenultima habet accentum, et hunc Abantem intellegamus occisum
cum Androgeo.

287. REM CARMINE SIGNO ‘rem’ ‘votum’, id est voluntatem. Et
sciendum carmen dici quicquid pedibus continetur. Nam et hic unum
versum carmen dixit, et in Bucolicis duo, ut «tumulo superaddite
Carmen: Daphnis ego in silvis, hinc usque ad sidera notus,
formosi pecoris custos, formosior ipse».

288. DE DANAIS VICTORIBVS inrisio est, ut «victoresque cadunt
Danai». Subaudis autem ‘arma consecravit’.

291. AERIA ARCES id est ‘altas’. PHAEACVM Corcyram insulam dicit,
sitam inter Epirum et Calabriam, ubi regnavit Alcinous.
ABSCONDIMVS nauticus sermo. Et mira bene usus est celeritate, ut
ante absconditam quam visam insulam diceret.

292. PORTVSQVE SUBIMVS CHAONIO ut «subeunt muro»; nam si
‘Chaonios’ legeris, difficilis est scansio, excluso ‘s’.

293. BUTHROTI VRBEM id est Buthrotium, ut «fontem Timavi». Haec
autem civitas est in Epiro, cuius pars est Chaonia, quae ante
Molossia dicta est.

294. INCREDIBILIS RERVM FAMA incredibilium rerum fama. Et bene
non credit, unde et postea interrogat «Pyrrhin conubia servas?».

297. PATRIO MARITO atqui Thebana fuit. Sed aut provinciam pro
patria posuit, ut «Italiam quaero patriam», item Sallustius
«Hispaniam sibi patriam esse», aut certe secundum ius locutus
est, quia uxor viri domicilium sequitur. Iuncta ergo Hectori
facta Troiana est. Nam et ‘cessisse’ de iure est; cedi enim
hereditas dicitur. CESSISSE MARITO consuetudinis regiae fuit, ut
legitimam uxorem non habentes aliquam, licet captivam, tamen pro
legitima haberent, adeo ut liberi ex ipsa nati succederent.
Pyrrhus hanc quasi legitimam habuit et ex ea filium Molossum
suscepit. Postea cum vellet Hermionen, Menelai et Helenae filiam,
Oresti iam ante desponsatam, ducere uxorem, Orestis insidiis in
templo Delphici Apollinis occisus est. Verum moriens praecepit ut
Andromache, quae apud eum coniugis locum tenuerat, Heleno
daretur propter supra dictum beneficium, quo eum a navigatione
prohibuerat. Inde factum est ut teneret regnum privigni, qui
successerat patri; a quo Molossia dicta est pars Epiri, quam
Helenus postea a fratre Chaone, quem in venatu per ignorantiam
dicitur occidisse, Chaoniam nominavit, quasi ad solatium fratris
exstincti.

300. PROGREDIOR PORTV CLASSES ET LITORA LINQVENS hysteroproteron
in sensu; ante enim linquitur litus et sic a portu proceditur.
Notandum sane finitum esse versum participio, quod raro apud
Latinos est, apud Graecos vitiosissimum.

301. SOLLEMNES legitimas, anniversarias. TRISTIA DONA tale est
illud «quem semper acerbum, semper honoratum, sic di voluistis,
habebo».

302. IN LVCO lucum, ut supra diximus, numquam ponit sine
religione; nam in ipsis habitant manes piorum, qui lares viales
sunt. Vnde in sexto «nulli certa domus; lucis habitamus opacis».
FALSI simulati.

303. MANESQVE VOCABAT sacrificiis inani sepulturae conciliabat
manes Hectoreos. Et bene in luco, ut diximus supra.

304. AD TVMVLVM id est cenotaphion. VIRIDI CAESPITE herboso.

305. GEMINAS unam marito, alteram filio. Aut certe illud
respicit, quia inferi pari gaudent numero, ut «ecce duas tibi,
Daphni», superi vero inpari, ut «numero deus inpare gaudet».

307. MONSTRIS rebus insperatis.

308. DERIGVIT VISV IN MEDIO dum me cernit, obstipuit. CALOR OSSA
RELIQVIT id est extimuit, ut «solvuntur frigore membra».

310. VERANE TE FACIES ordo est, ‘o nate dea, adfersne te mihi,
vera facies, verus nuntius?’.

311. VIVISNE et secundum muliebrem adfectum interrogat, et bene
suspicatur; nam et inferis sacrificat et in luco, in quo habitant
manes.

312. HECTOR VBI EST hoc ad Aeneae pertinet gloriam, ut ab Hectore
numquam discessisse videatur. Sentit autem hoc: si umbrae
videntur in sacris, cur non eorum magis quibus sacrificatur?

313. FVRENTI insolabiliter et inpatienter dolenti.

314. HISCO hiscere est hiare, nec loqui posse.

315. VIVO EQVIDEM ac si diceret, ‘si tamen vita est infeliciter
vivere’.

318. EXCIPIT signate locutus est, quia ‘deiectam’ dixerat;
excipiuntur enim quae cadunt. DIGNA congrua et priori conveniens.

319. HECTORIS ANDROMACHE si ‘Andromache’, sequentibus iunge, si
‘Andromachen’, superioribus. CONVBIA SERVAS tenes, ut «et nunc
servat honos sedem tuus ossaque nomen».

320. DEMISSA humili.

321. O FELIX bene et virginitatem laudat et mortem, ut ostendat
se invitam Pyrrhi pertulisse conubium et esse superstitem suis
miseriis. PRIAMEIA VIRGO Achilles, dum circa muros Troiae bellum
gereret, Polyxenam visam adamavit et conditione pacis in
matrimonium postulavit. Quam cum Troiani fraude promisissent,
Paris post Thymbraei Apollinis simulacrum latuit et venientem
Achillem ad foedus missa vulneravit sagitta. Tum Achilles moriens
petiit ut evicta Troia ad eius sepulchrum Polyxena immolaretur,
quod Pyrrhus implevit.

321. ANTE ALIAS ideo felicior, quia virgo exstincta est.

322. HOSTILEM AD TVMVLVM quia grande est mortis solacium
praemissus hostis interitus.

324. NEC VICTORI ERI TETIGIT CAPTIVA CVBILE singula habent
emphasin suam; nam parum erat dominum dicere, nisi et victoris
adderet fastum. ‘Tetigit’ non ‘ascendit’, nec genialem lectulum,
sed ‘cubile’.

326. FASTVS superbiam, et est quartae declinationis. Nam liber
qui dierum habet conputationem secundae declinationis est; unde
erravit Lucanus dicendo «nec meus Eudoxi vincetur fastibus
annus».

327. SERVITIO ENIXAE TVLIMVS hoc est pertulimus, donec in
servitio positae eniteremur. Et bene plurali utitur numero ad
excusandum pudorem.

328. LEDAEAM HERMIONEN Ledae neptem. LACEDAEMONIOSQVE HYMENAEOS
cum ingenti felle, ac si diceret: infelices maritis semper, ut
Paridi et Deiphobo.

329. TRANSMISIT HABENDAM erili voluntate, non lege coniugii, unde
et ‘habendam’ dixit.

331. SCELERVM FVRIIS matricidii scilicet. AGITATVS stimulatus.

332. EXCIPIT dolo interficit. PATRIAS ARAS alii Achilleas
intellegunt; nam Pyrrhus, ut in historia legimus, occiso patre in
templo Apollinis Thymbraei, reversus ad patriam in numinis
insultationem in templo eius Delphico aras patri constituit et
illic ei coepit sacrificare. Alii ‘patrias’ ‘Apollineas’ volunt a
Patris, Achaiae civitate, in qua Apollo colitur. Nec debemus
quaerere cur non ‘Delphicas’ dixerit, quia epitheta in alieno
negotio plerumque alia ponuntur, ut in quarto «Italiam magnam
Gryneus Apollo, Italiam Lyciae iussere capessere sortes», cum a
Delio tantum eum constet accepisse responsa.

336. PERGAMAQVE ‘Pergama’ legendum, non ut plerique ‘Pergameam’,
qui per inperitiam contra metrum sentiunt. Decipiuntur autem dum
utrumque derivativum volunt, cum sit ‘Pergama’ principale.

337. QVI CVRSVM VENTI cum admiratione dictum est. QVI VENTI id
est tam prosperi. QVAE FATA tam nobis felicia.

338. QVIS DEVS qui praestitit ut te videre possemus. Tale est et
illud Aeneae ad Didonem adulatorium «hinc me digressum vestris
deus appulit oris». IGNARVM aliud disponentem.

339. SVPERATNE vivit. Sane nove dictum, et caret exemplo, ut
pauca in Vergilio. Alii dicunt ‘superat’ ‘superstes est’; sed
‘superstes’ praesentem significat, ut Cicero in Mureniana «suis
utrisque superstitibus», id est’praesentibus’.

340. QVEM TIBI IAM TROIA hemistichium nec in sensu plenum. Sunt
autem duo talia, hoc et «concessere deum»; quem quidam ita
conplevit «concessere deum profugis nova moenia Teucris».

341. AMISSAE CVRA PARENTIS si ‘parentis’ ‘Creusae’ accipis,
occorri unde sciebat eam perisse? Et alii dicunt potuisse hoc vel
Heleno divinante cognosci vel Aenea requirente per Troiam, ut
«implevi clamore vias»; sed utrumque viribus caret. Parentem ergo
patriam accipiamus, ut Tullius «si tibi patria, quae communis
omnium parens est», et est sensus ‘doletne perditam patriam?’.

342. ANIMOSQVE VIRILES atqui supra dixerat ‘puer’; sed ‘animos
viriles’ ait parentum consideratione. Inde et in nono de ipso
«ante annos animumque gerens curamque virilem».

348. ET MVLTVM LACRIMAS ordo est ‘lacrimas multum fudit inter
verba singula’; nam si ‘lacrimans’, quid fudit?

351. AGNOSCO aut ‘cognomine agnosco’ aut certe quia reparatam
audierat Troiam, ut «hic incredibilis rerum fama occupat aures».
SCAEAEQVE AMPLECTOR LIMINA PORTAE Scaea porta dicta est non a
pugnis ante se factis scaevis, id est malis - nam et ante sic
dicta est - nec ab itinere ingressis scaevo, id est sinistro -
quod ingressi non recto eunt itinere, sed sinistro - sed a
cadavere Laomedontis, hoc est scenomate, quod in eius fuerat
superliminio. AMPLECTOR ut «amplexaeque tenent postes atque
oscula figunt», tamquam ad Troiam pervenisset.

352. TEVCRI pro ‘Teucriadae’.

353. AMPLIS quod est regiae magnitudinis. ACCIPIEBAT pascebat,
Terentius «accipit homo nemo melius neque prolixius».

354. AVLAI pro ‘aulae’; et est diaeresis de Graeca ratione
veniens, quorum .. diphthongos resoluta apud nos duas syllabas
facit.

357. CARBASVS genus lini est, quod abusive plerumque pro velo
ponitur. Sane in numero singulari ‘haec carbasus’ dicimus, in
plurali ‘haec carbasa’.

359. TROIVGENA ac si diceret ‘generose’, ut alibi «Dardanidae
magni, genus alto a sanguine divum». INTERPRES DIVVM vaticinator,
qui mentem deorum mortalibus publicas. Sed quia ‘interpres’
generale nomen est, currit per species. Nam, ut ait Cicero, omnis
divinandi peritia in duas partes dividitur: nam aut furor est,
ut in vaticinantibus, aut ars, ut in haruspicibus, [fulgurites
sive] fulguratoribus, auguribus. Et omnia ista ex se pendent,
licet propriis finibus contineantur. Vnde Vergilius omnia ei dat
quem vult perfectum intellegi, ut hoc loco Heleno; item alibi
Asilae in decimo «cui pecudum fibrae, caeli cui sidera parent et
linguae volucrum et praesagi fulminis ignes». DIVVM QVI NVMINA
potest et ‘interpres divum’ distingui. Sane per omnia zeugma est
ab inferioribus ‘sentis’. QVI NVMINA SENTIS qui suscipis numen et
futura praedicis.

360. QVI TRIPODAS SENTIS tripodes mensae fuerunt in templo
Apollinis Delphici, quibus superipositae Phoebades
vaticinabantur. CLARII LAVRVS et hic ‘qui sentis’ subaudis. Et
Clarium oppidum est in finibus Colophoniorum, unde Apollo
Clarius. Sane quaeritur utrum ‘Clarii’ geminandum sit ‘i’. Et
sciendum aliter non procedure; nam ‘cla’ brevis invenitur, ut
Statius «nec Clarias hac luce fores Didymaeaque quisquam». Per
laurus autem oraculum intellegimus. QVI SIDERA SENTIS qui es
peritus astrologiae.

361. ET VOLVCRVM LINGVAS qui es augur oscinum. PRAEPETIS OMINA
PINNAE aves aut oscines sunt aut praepetes; oscines ore futura
praedicunt, praepetes volatu significant. Sed praepetes aut
superiora tenent et praepetes vocantur aut inferiora et dicuntur
inferae. Praepetes autem ideo, quia omnes aves priora petunt
volantes.

362. FARE AGE hortantis est ‘age’, id est ‘dic celeriter’. Et est
ordo ‘Troiugena, fare age, quae prima pericula vito? Quidve
sequens tantos possim superare labores?’. Cetera per parenthesin
dicta sunt. NAMQVE OMNEM CVRSVM hypallage est; nam non omnem
cursum prospera dixit religio, sed omnis religio dixit prosperum
cursus.

363. CVNCTI DIVI quia quicquid audivit a diversis ad Iovem
recurrit, ut diximus supra «quae Phoebo pater omnipotens, mihi
Phoebus Apollo praedixit». NVMINE autem ‘oraculo’ significat.

364. REPOSTAS πάθος pro ‘repositas’, idest longe positas.

365. NOVVM magnum, more suo.

366. PRODIGIVM CANIT prodigium portentum monstrum modico fine
discernuntur, sed confuse pro se plerumque ponuntur. TRISTES ARAS
deorum scilicet, propter iniurias suas.

367. OBSCENAMQVE FAMEM aut quae homines etiam ad obscena
compellit, ut «malesuada Fames», aut certe quam obscena avis
praedixerat. QVAE PRIMA PERICVLA VITO? QVIDVE SEQVENS TANTOS
POSSIM SVPERARE LABORES duo petit: quemadmodum aut periculis
careat aut quibus consiliis par esse laboribus possit.

368. TANTOS quantos harpyia praedixerat.

369. DE MORE scilicet sacrificantum.

370. EXORAT PACEM DIVVM aut de sacrificantum more requirit, utrum
tempus consulendi esset - nam et hoc vehementer quaeritur, ut in
sexto «cum virgo poscere fata tempus ait» - aut certe, quod et
melius est, de sacrificantum more ante nefas expiat ab harpyia
praedictum, et sic venit ad vaticinationem. Vt autem hic expiatam
famem intellegamus sequens efficit locus, ut «aderitque vocatus
Apollo», cum constet, nisi in hoc intellexeris loco, famis causa
nusquam invocatum esse Apollinis numen. Dubitationem autem in hoc
loco ‘exorat’ facit; nam ‘orare’ est petere, ‘exorare’
impetrare. Ergo impetrat pacem aut ad inquirendum tempus aut ad
mitigandum famis periculum. VITTASQVE RESOLVIT in ratione
sacrorum par est et animae et corporis causa; nam plerumque quae
non possunt circa animam fieri fiunt circa corpus, ut solvere vel
ligare, quo possit anima, quod per se non potest, ex cognatione
sentire. Inde est «unum exuta pedem vinclis in veste recincta».
Bene ergo Helenus cuncta corporis solvit, ne qua parte animo
religato ad numen accedat.

372. SVSPENSVS si ‘suspensus’, ipse numinis plenus; si
‘suspensum’, me sollicitum et attentum.

373. DEINDE CANIT post peracta sollemnia.

374. NATE DEA ordo est ‘nate dea pauca tibi expediam dictis;
prohibent nam cetera Parcae scire Helenum, farique vetat Saturnia
Iuno’. ‘Omnia’, inquit, ‘vates novit, sed non omnia permittitur
dicere, fatis prohibentibus; etiam ex his quae novi, multa me
vetat dicere Iuno Saturnia’. MAIORIBVS caelestibus, propter
sideris cursum, cuius fuit explanatio per Creusam. PER ALTVM per
limitem fortunae superioris.

376. SORTITVR disponit, ordinat. Et bene adlusit quasi Apollinis
sacerdos, cuius propriae sunt sortes. VOLVITQVE VICES definitio
fati secundum Tullium, qui ait «fatum est conexio rerum per
aeternitatem se invicem tenens, quae suo ordine et lege variatur,
ita tamen ut ipsa varietas habeat aeternitatem».

377. PAVCA TIBI E MVLTIS duo se dicit esse dicturum, quemadmodum
possit tute navigare et quibus signis Italiae regna cognoscat.
HOSPITA AEQVORA vicina; nihil enim nobis hospitio esse vicinius
constat.

379. PROHIBENT NAM CETERA SCIRE hic distinguendum. Et est sensus
‘cetera te scire non sinunt fata, Helenum vero Iuno prohibet
dicere etiam ea quae audire poteras’, et vacat ‘que’, ut solet
frequenter. Male autem sentiunt qui distinguunt ‘scire Helenum’,
cum legerimus in Lucano «venit aetas omnis in unam congeriem
miserumque premunt tot saecula pectus», item alibi «nec tantum
prodere vati quantum scire licet», et adeo repletus numine novit
omnia sacerdos ut refrenetur ad certa dicenda; nam dicendo
‘Helenum farique vetat Saturnia Iuno’ ostendit praemissum ad
Aenean pertinere - aliter suum non interponeret nomen. Prohibet
autem scire mortem patris ad augendum inopinatum dolorem,
tempestatem ab Aeolo infissa, amorem Didonis, in quo et gaudium
quidem est, sed quod inprovisum vile creditur. Et si sciret
Aeneas se de Africa exiturum, non facile Didonis consentiret
amoribus. Novimus autem hoc Iunonem agere, ut, si possit fieri,
«regnum Italiae Libycas averteret oras». Inopinatum vero dolorem
etiam Aeneas conqueritur, ut «nec vates Helenus, cum multa
horrenda moneret, hos mihi praedixit luctus».

382. IGNARE pro ‘ignarus’, casus pro casu. Dicit autem ignarum
fati.

383. LONGA PROCVL non situ, quam paene videt, sed necessitate
fatali. VIA INVIA Aeneae scilicet.

384. TRINACRIA quae Latine Triquetra dicitur, quam multi
Trinaciam dicunt. LENTANDVS aut lente tibi navigandum est - nam
totam Siciliam circumiit - aut ‘lentandus tibi remus est’, id est
flectendus; unde ‘lentum vimen’ dicimus, id est ‘flexile’.

386. INFERNIQVE LACVS Lucrinum et Avernum dicit, inter quos est
spelunca per quam ad inferos descendebatur; unde eos dixit
infernos. AEAEAEQVE INSVLA CIRCAE qui nunc Circeius mons a Circe
dicitur, aliquando, ut Varro dicit, insula fuit, nondum siccatis
paludibus quae eam dividebant a continenti. ‘Aeaea’ autem dicta
ab aspernantium voce, propter celebratas illic corporum
mutationes; unde est «inaccessos ubi Solis filia lucos». ‘Aeaeae’
autem tres sunt diphthongi. Nam genetivus est ab ‘Aeaea’.

387. QVAM TVTA POSSIS VRBEM CONPONERE TERRA ante cuncta lustrabis
quam possis urbem tuta terra conponere. ‘Tuta’ autem propter
Thraciae et Cretae discrimina.

388. SIGNA TIBI DICAM deest ‘ergo’. Et notandum quia non eo
ordine quo promiserat dicit; ante enim dicit de civitate
condenda, sic de tuta navigatione.

389. SECRETI AD FLVMINI Tiberini.

390. LITOREIS litus dicitur quicquid iuxta aquam est; unde nunc
ripam fluminis litus vocavit. SVS naturaliter longa est, licet in
genetivo corripiatur, ut ‘bos’ ‘pes’ ‘res’ ‘spes’. De hac autem
sue alii dicunt secundum Vergilium quod in Italia inventa sit,
alii quod secum eam more navigantum Troiani portaverint et
oraculo cognoverint ibi esse condendam civitatem ubi sus illa
post fugam fuisset inventa. Dicitur ergo in Campaniam fugisse et
inventa in Laurolavinio; a qua Ascanius post Albae nomen
inposuit.

391. TRIGINTA CAPITVM FETVS prodigiale est hoc, quo significatur
triginta annis regnaturus Ascanius.

395. VIAM rationem, et non dicit, quia etiam profutura est fames,
ut «haec erat illa fames, haec nos suprema manebat exitiis
positura modum». ADERITQVE VOCATVS APOLLO nunc ‘vocatus’, quia,
ut supra diximus, expiatorium fecit sacrificium.

396. HAS AVTEM TERRAS quasi ostendentis est; nec enim Calabria ab
Epiro longo distat spatio.

397. NOSTRI AEQVORIS Epirotici, quo Calabriae litus adluitur.

399. HIC ET NARYCII POSVERVNT MOENIA LOCRI Locri socii Aiacis
Oilei fuerunt, Epizephyrii et Ozolae. Sed post tempestatem montis
Capherei Epizephyrii tenuerunt Bruttios - et hos nunc dicit -
Ozolae vero tenuerunt Pentapolim; inde est «Lybicone habitantes
litore Locros». Quin etiam de Ozolis legitur quod delati Tinneiam
ulterius accesserint et civitatem condiderint, quae nunc Vzalis
dicitur. Narycii autem a loco dicti sunt provinciae suae, Ozolae
a putore paludis vicinae.

400. SALLENTINOS Sallentinum promontorium Italiae est: nam, ut
ait Sallustius, «omnis Italia coacta in angustias finditur in duo
promontoria, Bruttium et Sallentinum».

401. LYCTIVS IDOMENEVS a Lycto, Cretae civitate, unde propter
supra dictam pulsus est causam. DVCIS MELIBOEI PHILOCTETAE a
Meliboea, civitate Thessaliae, de qua fuit. ‘Meliboei’ ergo pro
‘Meliboeensis’.

402. SVBNIXA PETILIA MVRO cincta muro modico, ut «crinemque
madentem subnixus rapto potitur». ‘Petilia’ dicta vel ἀπὸ τοῦ
πέτασται, id est ‘volare’, quod captato augurio est condita, vel
quod post relictum Ilium, quo ducebatur a Graecis, eam petivit
civitatem. ‘Petilia’ sane numeri est singularis. Philoctetes
autem fuit Poeantis filius, Herculis comes, quem Hercules, cum
hominem in Oeta monte deponeret, petiit ne alicui sui corporis
reliquias indicaret; de qua re eum iurare compulit et ei pro
munere dedit sagittas hydrae felle tinctas. Postea Troiano bello
responsum est sagittis Herculis opus esse ad Troiae
expugnationem. Inventus itaque Philoctetes, cum negaret primo se
scire ubi esset Hercules, tandem confessus est mortuum esse.
Inde, cu acriter ad indicandum sepulcrum eius cogeretur, pede
locum percussit, cum nollet dicere. Postea pergens ad bellum, cum
exerceretur sagittis, unius casu vulneratus est pedem quo
percusserat tumulum. Ergo cum putorem insanabilis vulneris Graeci
ferre non possent, diu quidem eum pro oraculi necessitate ductum
tandem apud Lemnum sublatis reliquerunt sagittis. Hic postea
horrore sui vulneris ad patriam redire neglexit, sed sibi parvam
Petiliam in Calabriae partibus fecit.

405. PVRPVREO VELARE COMAS subaudis ‘cura’ aut ‘memento’; aut
certe, quod est melius, ‘velare’ imperativus sit, non
infinitivus.

407. OMINA TVRBET sacrificii ordinem rumpat, quod est piaculum.
Significat autem Diomeden, qui cum multis casibus adfligeretur,
Palladium, quod apud ipsum erat, Troianis oraculo iussus est
reddere. Quod cum vellet implere, Aenean invenit sacrificantem;
qui, ut supra diximus, sacrificii ordinem non rupit, et Palladium
Nautes accepit, unde Nautiorum familia Minervae sacra servabat.
Sane sciendum sacrificantes diis omnibus caput velare consuetos
ob hoc, ne se inter religionem aliquid vagis offerret obtutibus,
excepto tantum Saturno, ne numinis imitatio esse videretur.

409. HAC CASTI pii, ut «nulli fas casto sceleratum insistere
limen».

410. DIGRESSVM a litore Calabriae.

411. ANGVSTI RARESCENT CLAVSTRA PELORI quia a continenti, id est
a columna, usque ad Pharon tribus milibus distat. ‘Rarescent’
autem ideo, quia venientibus de Ionio propter curvaturam litorum
clausae videntur angustiae, quae paulatim propinquantibus aperiri
videntur. PELORI promontorium Siciliae est, secundum Sallustium
dictum a gubernatore Hannibalis illic sepulto, qui fuerat occisus
per regis ignorantiam, cum se eius dolo crederet esse deceptum,
veniens de Petilia. Quamquam legerimus etiam ante Pelorum dictum.

412. LAEVA TIBI TELLVS venientis personam respexit. Nam de Ionio
navigantes si fretum petant, dextrum teneant litus necesse est;
sin alias, sinistrum.

413. AEQVORA CIRCVITV totam enim transiturus est Siciliam.

414. HAEC LOCA ut etiam Sallustius dicit «Italiae Siciliam
coniunctam constat fuisse, sed medium spatium aut per humilitatem
obrutum est aut per angustiam scissum. Vt autem curvum sit facit
natura mollioris Italiae, in quam asperitas et altitudo Siciliae
aestum relidit». QVONDAM tria tenet tempora, sicut ‘olim’.

416. DISSILVISSE hinc apparet bene dictum «unctos saluere per
utres». Nam, ut ‘dissilui’, sic ‘salui’ facit. Cicero «cum hic de
raeda reiecta paenula desiluisset». Est enim positio ‘salio
salis salui’, item in conpositione ‘dissilio dissilui’. CVM
PROTINVS continuo; et modo adverbium loci est, alibi temporis, ut
«protinus aërias Phaeacum abscondimus arces».

417. FORET ab infinito est. Sed modo praeteritum significat
tempus, quod rarum est; saepius enim futurum significat. VENIT
MEDIO in medium, ut «it clamor caelo».

418. HESPERIVM SICVLO LATVS ABSCIDIT hypallage est; nam minora a
maioribus segregantur, sed contra dixit. ‘Abscidit’ propter
metrum ‘ci’ corripuit, per poeticum morem.

419. INTERLVIT interlabitur, pontus scilicet.

420. DEXTRVM SCYLLA LATVS LAEVVM INPLACATA CHARYBDIS de Ionio
venientibus. Scylla enim in Italia est, Charybdis in Sicilia.
Scylla Phorci et Creteidos nymphae filia fuit. Hanc amabat
Glaucus, quem Circe diligebat, et, quoniam pronior in Scyllam
fuerat, irata Circe fontem in quo illa consueverat corpus abluere
infecit venenis; in quem illa cum descendisset, pube tenus in
varias mutata est formas. Horrens itaque suam deformitatem se
praecipitavit in maria. Homerus hanc dicit inmortale monstrum
fuisse. Sallustius saxum esse dicit simile formae celebratae
procul visentibus. Canes vero et lupi ob hoc ex ea nati esse
finguntur, quia ipsa loca plena sunt monstris marinis et saxorum
asperitas illic imitatur latratus. [Legimus etiam «nunc nemora
ingenti vento, nunc litora plangunt». Si ‘plangunt’, et ‘latrant’
non incongrue dicitur]. Charybdis autem femina fuit voracissima
quae, quia boves Herculis rapuit, fulminata a Iove est et in
maria praecipitata. Vnde naturam pristinam servat; nam sorbet
universa et secundum Sallustium ea circa Tauromenitanum egerit
litus. De hac Cicero in Philippicis ait «Charybdis: quae si fuit,
animal fuit unum».

421. OBSIDET ad transeuntium insidias. BARATHRI barathrum est
inmensae altitudinis nomen, unde sequitur ‘sorbet in abruptum’;
quod Graece βάραθρον dicitur.

424. COHIBET SPELVNCA hypallage in sensu; nam ipsa se tenet intra
speluncam secundum fabulam.

426. PRIMA nominativus est pluralis a neutro. Et est Graeca
figura, τὰ πρῶτα ἄνθρωπος.

427. PVBE TENVS ‘tenus’ praepositio ablativa quidem est, sed
figurate etiam genetivo cohaeret, ut «et crurum tenus a mento
palearia pendent». Sane gaudet postpositione. PISTRIX si navem
intellegas, ‘haec pistris’ huius pistris’ facit, si de belua,
‘haec pistrix’ ‘pistricis’.

428. COMMISSA LVPORVM coniuncta et coagmentata, ipsa scilicet, ut
«portam, quae ducis imperio commissa, recludunt». Et figurate
locutus est, ut «oculos suffusa». Est autem haec elocutio:
postrema, id est τὰ ἔσκατα, commissa erat luporum utero caudas
delphinum, id est commissas habebat.

430. CESSANTEM inmorantem, quod sequentia indicant ‘longos et
circumflectere cursus’.

433. PRAETEREA hinc ostenditur cuncta scire Helenum et iam
infensam Iunonem, sed prohiberi dicere, ut diximus supra. HELENO
PRVDENTIA in homine enim prudentia est, in vatibus fides.

434. VERIS IMPLET oraculis, ut Lucanus «atque hominem toto sibi
cedere iussit pectore».

437. IVNONIS MAGNAE id est supernae; nam legimus «Iunoni infernae
dictus sacer».

438. PRECE NVMEN ADORA IVNONI CANE VOTA LIBENS his enim Iuno
praecipue delectatur, id est hymnis et prece.

439. VICTOR propositi tui effector.

441. CYMAEAM VRBEM Euboea insula est, de cuius civitate Chalcide
profecti sunt ad novas sedes quaerendas, et haud longe a Bais,
qui locus a socio Vlixis Baio illic sepulto nomen accepit,
invenerunt vacuum litus, ubi visa muliere gravida civitatem
condiderunt. Quae res fecundam ostendebat fore rem publicam, et
eam Cumas vocarunt, sive ab ἐγκύῳ, id est praegnante, sive ἀπὸ
τῶν κυμάτων, id est undis; nam κύματα dicuntur. ‘υ’ autem Latini
in ‘u’ vertunt, ut ‘Byrria’ ‘Burria’. ‘Cumaeam’ autem ‘urbem’
sicut «Buthroti arcem», «fontem Timavi».

442. DIVINOSQVE LACVS consecratos, Avernum et Lucrinum. ‘Avernus’
autem in plurali numero ‘Averna’ facit, ut ‘Tartarus’ ‘Tartara’,
unde est ‘Averna sonantia silvis’. Sane hic lacus ante silvarum
densitate sic ambiebatur ut exhalans inde per angustias aquae
sulpureae odor gravissimus supervolantes aves necaret; unde et
Avernus dictus est, quasi ἄορνος. Quam rem Augustus Caesar
intellegens deiectis silvis ex pestilentibus amoena reddidit
loca.

443. INSANAM VATEM alii ‘magnam’ dicunt, sed melius deo plenam et
vaticinatricem intellegimus. SVB IMA in ima, ut «nanque sub
ingenti lustrat dum singula templo».

444. FATA CANIT FOLIISQVE NOTAS ET NOMINA MANDAT tribus modis
futura praedicit: aut voce aut scriptura aut signis, id est
quibusdam notis, ut in obelisco Romae videmus, vel, ut alii
dicunt, notis litterarum, ut per unam litteram significet
aliquid. In foliis autem palmarum Sibyllam scribere solere
testatur Varro.

445. CARMINA VIRGO quia eius responsa versibus scribebantur.
‘Virgo’ vero Phemonoe dicta est; nam sibylla appellativum est
nomen, adeo ut Varro quot sibyllae fuerint scripserit. Sibylla
autem dicitur omnis puella, cuius pectus numen recipit. Nam
Aeolii σιοὺς dicunt deos, βουλὴ autem est sententia; ergo
sybillas quasi σιοῦ βουλὰς dixerunt. Inde est «magnam cui mentem
animumque Delius inspirat vates». Sane sciendum omnia responsa
Sibyllae plus minusve centum contineri sermonibus; unde Vergilius
ait «quo lati ducunt aditus centum, ostia centum, unde ruunt
totidem voces, responsa Sibyllae».

446. DIGERIT ordinat, disponit. SECLVSA pro ‘inclusa’,
praepositio pro praepositione.

448. VERSO CARDINE aperta ianua, per periphrasin.

449. TVRBAVIT IANVA FRONDES non ianua, sed ventus qui per ianuam
ingreditur.

452. INCONSVLTI inscii rerum, ignari, sine consilio. Et consultus
est qui consulitur, inconsultus qui non accipit consilium.

457. VOLENS quae velle habet; nam ‘volitura’ propter asperitatem
noluit dicere.

461. HAEC SVNT QVAE NOSTRA LICEAT TE VOCE MONERI bene cum
praescriptione, ne falsidicus vel minus peritus postea putaretur
sacerdos.

464. GRAVIA ‘a’ finalitatis ratione producitur, sed satis aspere;
nam in nullam desinit consonantem, ut «omnia vincit Amor», item
«at tibi, Thymbre, caput Euandrius abstulit ensis». ELEPHANTO pro
ebore posuit; Graece dixit.

465. STIPAT denset; unde stipatores dicuntur qui in navibus
conponunt, a stipa.

466. DODONAEOS Epiroticos, a civitate Epiri Dodona. Laudavit a
regione, ut vasa Corinthia. LEBETAS ollas aereas. Graece dixit;
zemas enim vulgare est, non Latinum.

467. HAMIS AVROQVE hamis aureis, ἓν διὰ δυοῖν. ‘Hamis’ autem
catenis significat.

468. CONVM INSIGNIS GALEAE a parte totum; nam conus est curvatura
quae in galea prominet, super quam cristae sunt.

469. SVA DONA PARENTI id est Anchisae. ‘Sua’ autem ‘congrua’,
‘apta aetati’.

471. REMIGIVM SVPPLET bene verbo militiae usus est, ut
supplementum diceret; nam multos in Creta perdiderat.

472. VELIS APTARE IVBEBAT subaudis ‘socios’ a superioribus.

473. FERENTI flanti.

475. ANCHISA vocativus hic non est Latinus; nam brevis esset ‘a’,
ut ‘o Catilina’. Graecus est ergo, de quo valde † apud eos
quaeritur quemadmodum exeat ab his nominibus quae in ‘es’ mittunt
nominativum. Nam ‘Tydides’ ‘Tydide’ facit, ut «Danaum fortissime
gentis Tydide», ‘Atrides’, cum sit simile, ‘Atrida’ facit, ut
Horatius «ne quis humasse velit Aiacem, Atrida, vetas cur?». Tale
est ergo et ‘Anchisa’. Sane apud Latinos horum nominum causa
manifesta est: nam nominativum ipsum in ‘a’ mutant et recipiunt
Latinam declinationem, ut ‘Atrides’ ‘Atrida’, ‘Scythes’ ‘Scytha’.
DIGNATE digne habite, digne iudicate. Nam modo non agentis
habet, sed patientis imaginem; unde est in primo «haud equidem
tali me dignor honore».

476. CVRA DEVM amor, ut «Veneris iustissima cura». BIS PERGAMEIS
EREPTE RVINIS probavit curam deorum. Et sciendum rhetorica esse
argumenta, quae a contrariis laudant. Quod enim supra Anchises
infelicitatis putavit, ut «satis una superque vidimus excidia»,
hoc iste argumento convertit in laudem. ‘Bis’ autem propter
Herculem et Graecos, qui expugnavere Troianos.

477. ECCE TIBI aut vacat ‘tibi’, ut in Tullio «qui mihi
accubantes in conviviis», aut certe altius dictum est 'tibi', ac
si diceret: qui Italiae hanc tantum visurus es partem, non etiam
eam quam Aeneae fata promittunt. AVSONIAE Italiae, a rege Ausone.
ARRIPE invade: illic enim est sacrificaturus.

478. ET TAMEN ἀνακόλουθον est; non enim praemisit ‘quamquam
vicina sit’.

479. PANDIT APOLLO Laurolavinatem agrum significat, ad quem
venturus est.

480. VALE AIT bis haec est in Vergilio iteratio, ut hoc loco: nam
cum supra ‘compellat’ dixerit, intulit modo ‘ait’. Item in
quinto cum praemiserit «fidam sic fatur ad aurem», subiecit
rursus «et sese ostendat in armis, dic ait». O FELIX NATI PIETATE
latenter ostendit mortem futuram: non enim ait felicem vitae
longinquitate vel adventu ad Italiam, sed tantum ‘nati pietate’,
quasi qui poterit exsequiarum munus implere.

481. PROVEHOR sermone progredior, ut ostendunt sequentia.

482. SVPREMO ultimo: postquam eorum desperabat aspectum.

483. PICTVRATAS participium sine verbi origine. AVRI SVBTEMINE id
est filo quod intra stamen currit, quod Persius tramam dixit
«mihi trama figurae sit reliqua: ast illi tremat omento popa
venter?». Nam male quidam ‘subtemen’ stamen accipiunt, cum stamen
de auro esse non possit.

484. PHRYGIAM CHLAMYDEM aut acu pictam - huius enim artis peritos
Phrygiones dicimus secundum Plautum; in Phrygia enim inventa est
ars - aut ob hoc addidit ‘Phrygiam’, quasi per quam patriae
memoria retineretur. NEC CEDIT HONORI id est tanta dat munera
quanta merebatur Ascanius. Hoc enim est ‘honori non cedere’,
parem esse meritis accipientis. Scaurus vero ‘honore’ legit et
intellegit: honore non cedit Heleno, qui patri eius vel avo
donaverat multa.

485. TEXTILIBVS sibi congruis; quid enim magis conveniebat donare
mulierem?

486. ACCIPE ET HAEC aut intellegimus ante aliqua fuisse donata,
aut certe secundum ius locutus est; omnia enim quae vel avus vel
pater acceperat ad Ascanium hereditatis iure deveniunt. MONVMENTA
memoria. ‘Monumenta’ autem a mentis admonitione sunt dicta.

487. LONGVM AMOREM et de praeterito et de futuro, ut agnoscas,
quantum te vel amaverim vel amatura sim.

488. CONIVGIS HECTOREAE dictum est hoc habita ratione personae,
cum qua loquebatur, ac si diceret ‘uxoris avunculi tui’.

489. MEI SVPER ASTYANACTIS IMAGO ‘super’ idest valde, vehementer,
expresse, hoc est valde mihi es imago Astyanactis; quo sermone
etiam Homerus in simili utitur significatione.

491. PVBESCERET ut etiam in secundo diximus, prooeconomia est, ut
verisimile sit Ascanium in nono potuisse iam bella tractare.

493. VIVITE FELICES ‘vivite’ modo bene optantis est, non, ut in
Bucolicis, male dicentis, ut «vivite silvae», id est perite.
Simile est et ‘valete’, ut Terentius «valeant qui inter nos
discidium volunt». Sunt autem haec per contrarium inventa
maledicta, ut sit quasi salva veneratio. Illud quaeritur, utrum
‘vive’ an ‘vivas’, id est utrum per imperativum an per optativum
dicere debeamus? Et constat dici melius per optativum; optari
enim possunt, non imperari vel bona vel adversa. Quod autem
invenimus per imperativum, usurpatum est. FORTVNA PERACTA IAM SVA
id est dura, propria Troianorum, ut «hac Troiana tenus fuerit
Fortuna secuta».

495. PARTA pro ‘parata’.

496. CEDENTIA RETRO ut «iam tandem Italiae fugientis prendimus
oras».

498. FECERE MANVS quod est dulcius.

499. QVAE FVERIT MINVS OBVIA GRAIS id est quae nullum patiatur
excidium. Alii ‘fuerint’ legunt et volunt esse maledictum in
Graecos, ut ad auspicia referas. Quod non procedit; nec enim de
hoc agebatur.

500. SI QVANDO THYBRIM fluvium, pro quo regem ipsum posuit
Thybrim, qui in hunc cecidit fluvium et ei nomen dedit; nam antea
Albula dicebatur, ut ostendit in octavo Vergilius. Alii volunt
non Thybrim cecidisse, sed Tiberinum, regem Albanorum, a quo
Tiberis dictus est. Vt autem Thybris dicatur, haec ratio est:
quodam tempore Syracusani, victores Atheniensium, ceperunt
Syracusis ingentem hostium multitudinem et eam caesis montibus
fecerunt addere munimenta civitati. Tunc auctis muris etiam fossa
intrinsecus facta est, quae flumine admisso repleta munitiorem
redderet civitatem. Hanc igitur fossam, per hostium poenam et
iniuriam factam, Thybrin vocaverunt ἀπὸ τῆϛ ὕβρεως. Postea
profecti Siculi ad Italiam eam tenuerunt partem, ubi nunc Roma
est, usque ad Rutulos et Ardeam - unde est «fines super usque
Sicanos» - et Albulam fluvium ad imaginem fossae Syracusanae
Thybrin vocaverunt, quasi ὕβριν, ut «effigiem Xanthi Troiamque
videtis». Circa Syracusas autem esse fossam Thybrin nomine
Theocritus meminit.

501. GENTIQVE MEAE bene genti suae dicit, non sibi. Scit enim
Ascanio regna deberi. DATA MOENIA CERNAM COGNATAS VRBES OLIM
quandoque. Et per omnia ‘cernam’ subaudis. Sensus autem talis
est: si ‘potuero ad Italiam pervenire et regna constituere et
videre urbes et populos tibi cognatos’. Nam et Aeneas et Helenus
a Dardano originem ducunt. Ergo hoc dicit: ‘quoniam et ab uno
originem ducimus et iisdem casibus subiacuimus, Troiam utramque,
id est quam et tu fecisti et ego facturus sum, iungamus et
faciamus unam’, sed ‘animis’, hoc est foedere et affectione,
quoniam re vera eas natura non sinit iungi. Sane, quoniam
occurrebat humanae brevitas vitae, bene subiunxit «maneat nostros
ea cura nepotes». Distinguendum autem «populosque propinquos
Epiro». Et sequentibus ostendit quomodo ‘Hesperia’, id est quibus
populis auctor est Dardanus. HESPERIA hoc est Ἑσπερόθεν; nam
Graece dixit, et est de loco adverbium ‘Dardanus Ἑσπερόθεν’.
Figura enim non numquam pulchra est si elocutio inperfecta sit,
ut Cicero in Verrinis «Quintum Verrem Romulia» non addidit
‘tribu’.

506. PROVEHIMVR PELAGO Buthrotio derelicto. VICINA CERAVNIA IVXTA
Ceraunia sunt montes Epiri, a crebris fulminibus propter
altitudinem nominati; unde Horatius expressius dixit
«Acroceraunia» propter altitudinem et fulminum iactus.

507. CVRSVSQVE BREVISSIMVS adeo ut medio noctis spatio
transfretaverit.

509. OPTATAE TELLVRIS quae a navigantibus semper optatur.

510. SORTITI REMOS per sortem divisi ad officia remigandi, qui
esset proreta, quis pedem teneret. PASSIM prout quis voluit.
LITORE SICCO ad discretionem illius quod aqua adluitur.

512. HORIS ACTA per horas decurrens.

514. AVRIBVS AERA CAPTAT naturale enim est ut a qua parte
flaturus est ventus, ad eam auris admota frigidior fiat.

515. SIDERA CVNCTA NOTAT ideo ‘cuncta’, quia in prognosticis
legitur non sufficere unum signum ad explorandam futuram
serenitatem. ‘Notat’ autem ut Tullius «notat et designat oculis»,
id est ‘diligenter intuetur’. TACITO CAELO aut ‘nocturno’, per
quod tacetur, aut ipse tacitus, aut certe ad homines rettulit;
nam licet aeternus sit axium sonus, tamen a nobis non auditur.
Ergo quantum ad nos, tacitum dixit.

516. ARCTVRVM stella est post ursam in Boote signo.

517. ARMATVMQVE AVRO CIRCVMSPICIT ORIONA sic Lucanus «ensiferi
nimium fulget latus Orionis». Et sciendum non hoc eum intueri, ut
cernat signa, quae omnibus patent, sed explorare stellarum
vigorem, quo futura indicatur serenitas, ut in Georgicis «nam
neque tunc stellis acies obtunsa videtur». Si autem quaerebat
quasi non orta, nequaquam procedit, cum etiam septentriones
dixerit, qui semper videntur.

518. CAELO CONSTARE SERENO suppetere, ut Iuvenalis «quis ferat
uxorem, cui constant omnia?».

519. CLARVM SIGNVM faculam elevavit, ut «flammas cum regia puppis
extulerat». CASTRA MOVEMVS castra sunt ubi miles steterit. Dicta
autem ‘castra’ quasi casta, vel quod illic castraretur libido;
nam numquam his intererat mulier.

520. TEMPTAMVS VIAM id est naves producimus. PANDIMVS ALAS contos
intendimus.

522. HVMILEMQVE VIDEMVS ITALIAM aut naturam provinciae ostendit,
ut Sallustius «Italiae plana ac mollia», aut rem physicam
exprimit, quia omne quod continetur altius est ab eo quod
continet, aut quia procul visentibus terra humilis semper
videtur, ut Lucanus «et dubios cernit vanescere montes».

524. ITALIAM tautologia usus est ad exprimendum affectum
navigantum.

525. CORONA INDVIT aut usque ad summum implevit, aut re vera
coronavit.

528. DI MARIS per quod navigo. TERRAE ad quam iturus sum.
TEMPESTATVM ventorum, aurarum, temporum, serenitatis, ut «unde
haec tam clara repente tempestas?». Nam multa significat.

529. SPIRATE et ad ventum pertinet et ad favorem, ut «adspirat
primo Fortuna labori».

530. CREBRESCVNT OPTATAE AVRAE magnum Anchisae ostenditur
meritum. PATESCIT propinquantibus, ut «et angusti rarescent
claustra Pelori».

533. IN ARCVM in arcus similitudidem, ut «excisum Euboicae latus
ingens rupis in antrum», in antri similitudinem. Sic de ponto
Sallustius, unde hic tulit colorem: «speciem efficit Scythici
arcus».

535. IPSE LATET re vera procul intuentibus. Vnde est «portusque
patescit». Nam secundum Donatum ‘late patet’ non stat versus.

536. REFVGITQVE AB LITORE TEMPLVM aedificia vicina litoribus
longe intuenti videntur in mari, quae accedentibus quasi recedere
et retro se agere putantur; vel quia situm est in colle, qui
sensim crescit a litore. Ideo dixit ‘refugit’.

537. PRIMVM aut quale numquam ante viderat, aut certe quia
sequitur porcae albae omen. Alii vero ‘tondentes primum campum’
volunt, id est primam partem campi.

538. CANDORE NIVALI hoc ad victoriae omen pertinet. Simul
notandum Anchisen omnem habere divinandi peritiam; hinc est illud
«divinique ossa parentis».

539. TERRA HOSPITA usurpative ‘hospita’ dixi. Quae enim in ‘es’
exeunt communia esse possunt; nam femininum in ‘a’ non mittunt.
Lucanus «hospes in externis audivit curia tectis». Nec mirum
abusum esse Vergilium, cum et Plautus «paupera» dixerit ab eo
quod est hic et haec pauper, ut «pauperque senatus» item
«pauperque domus, nec nota potentum munera».

540. BELLO ARMANTVR EQVI ratiocinatio divinationis est. ARMENTA
armenta dicta sunt quasi apta armis; nam equi intersunt proeliis,
boves armant ex coriis.

541. SED TAMEN ἀνακόλουθον; nam ‘quamquam’ non praemisit.

543. SPES ET PACIS AIT ostendit latenter vincere posse Troianos
dicendo supra «curru succedere sueti».

544. PALLADIS ARMISONAE bene post belli omen armorum deam
precatur, quamquam hoc quoque templum visum ad omen pertineat.

546. DEDERAT QVAE MAXIMA ut «proque omnibus unum praedico». RITE
recte, secundum ritum; unde sequitur «perfectis ordine votis».

547. IVNONI ARGIVAE id est ‘magnae’, ut «Iunonis magnae».

548. HAVD MORA CONTINVO unum de his vacat.

550. GRAIVGENVMQVE DOMOS sic est dictut, quemadmodum «Troiugena».
Et sciendum sacrificii tantum causa eos tetigisse Calabriam, ubi
dicuntur accepisse Palladium a Diomede vel ab Vlixe. Nec
inmerito dubitatur; ut enim in secundo legimus, ambo rapuerunt.

551. HERCVLEI SI VERA EST FAMA TARENTI Lacones et Athenienses diu
inter se bella tractarunt, et cum utraque pars adfligeretur,
Lacones, quibus iuventus deerat, praeceperunt ut virgines cum
quibuscumque concumberent. Factum est, et, cum post sedata bella
iuventus incertis parentibus nata et patriam erubesceret et sibi
esset obprobrio - nam partheniatae dicebantur - accepto duce
Phalanto, octavo ab Hercule, profecti sunt, delatique ad breve
oppidum Calabriae, quod Taras, Neptuni filius, fabricaverat, id
auxerunt et prisco nomine appellaverunt Tarentum. Bene ergo nunc
‘Herculei Tarenti si vera est fama’, quia Taras condiderat,
auxerat Phalantus.

552. ATTOLLIT SE quia adpropinquantibus aut recedere montes
videntur, aut surgere. DIVA LACINIA CONTRA Iunonis Laciniae
templum, secundum quosdam a rege conditore dictum, secundum alios
a latrone Lacinio, quem illic Hercules occidit, et loco expiato
Iunoni templum constituit.

553. CAVLONISQVE ARCES Aulon mons est Calabriae, ut Horatius «et
amicus Aulon fertilis Baccho», in quo oppidum fuit, quod secundum
Hyginum, qui scripsit de situ urbium Italicarum, olim non est.
NAVIFRAGVM SCYLLACEVM periculosum navibus. Dictum Scyllaceum aut
a tractu, vel a periculi similitudine; nam inde Scylla longe est.

555. ET GEMITVM INGENTEM PELAGI videtur delatus primo ad fretum,
postea ad Aetnam reversus.

556. FRACTAS nimias, ut «fractos sonitus imitata tubarum».

557. AESTV MISCENTVR HARENAE describit loca Charybdi vicina, quam
esse credit ex periculi magnitudine.

559. SAXA HORRENDA CANEBAT rettulit se ad historiam; nam pro
Scylla ‘saxa’ dixit ‘horrenda’.

560. ERIPITE de periculis.

562. LAEVAS AD VNDAS de Ionio venientibus; aliter non procedit.

563. COHORS quia superius dixit «nos castra movemus».

565. AD MANES IMOS poetica hyperbole.

566. SCOPVLI CLAMOREM de historia, ut supra diximus, hoc traxit;
undae enim inlisae concavis saxis imitantur latratum.

567. ELISAM exclusam, ut «elisos oculos et siccum sanguine
guttur». RORANTIA ASTRA pro ‘inrorata’, idest quae inrorabantur;
e qua significatione non est apud Latinos participium. Sane
hyperbole est.

568. VENTVS CVM SOLE ventorum enim mutationem necesse est fieri
vel oriente die vel occidente.

569. IGNARIQVE VIAE CYCLOPVM ADLABIMVR ORIS ut «servatum ex undis
Strophadum me litora primum accipiunt». Similis enim est sensus.
CYCLOPUM ‘clo’ habet accentum, quia Latina declinatio est. In
accusativo, quia Graece posuit ‘Cyclopas’, ‘cy’ habet accentum;
si ‘Cyclopes’, ‘clo’ habebit.

571. TONAT AETNA RVINIS causa huius incendii secundum Aetnam
Vergilii haec est: sunt terrae desudantes sulphur, ut paene totus
tractus Campaniae, ubi est Vesuvius et Gaurus montes, quod
indicat aquarum odor calentium. Item novimus ex aquae motu ventum
creari, esse etiam concavas terras. Aetnam constat ab ea parte
qua Eurus vel Africus flant habere speluncas et plenas sulphuris
et usque ad mare deductas. Hae speluncae, recipientes in se
fluctus, ventum creant, qui agitatus ignem gignit ex sulphure;
unde est quod videtur incendium. Hoc autem verum esse illa
conprobat ratio, quia et aliis flantibus ventis nihil ex se
emittit et pro modo flantum Euri vel Africi interdum fumum,
interdum favillas, nonnumquam vomit incendia. Quod et hoc loco
ostendit; nam effectum indicat, supprimit causas.

572. PRORVMPIT AD AETHERA NVBEM evomit. Et est poetica
descriptio.

573. CANDENTE FAVILLA id est scintillis. Et bona periphrasis; nam
favilla est deserta igni scintilla.

575. VISCERA MONTIS id est partes. Sic autem dixit ‘viscera’
quemadmodum ‘terrae ossa’ dicuntur.

576. ERVCTANS ‘ructo ructas’ tantum facit: sic etiam Cicero
«eructant sermonibus suis caedem bonorum», Vergilius «atque omnem
Cocyto eructat harenam». Horatius usurpavit «hic dum sublimes
versus ructatur». LIQVEFACTA SAXA putria, decocta in modum
calcis.

577. FVNDO IMO ab imo. Et reddit causam latenter; inde enim
ventus ex aqua natus erumpit.

578. FAMA EST bene se fabulosam rem dicturus excusat; nam re
vera, nisi quae de gigantibus legimus fabulosa acceperimus, ratio
non procedit. Nam cum in Phlegra, Thessaliae loco, pugnasse
dicantur, quemadmodum est in Sicilia Enceladus, Otus in Creta -
secundum Sallustium; unde «Otii campi» - Typhoeus in Campania, ut
«Inarime Iovis imperiis inposta Typhoeo?». Sed Varro dicit in
diluvio aliquos ad montes confugisse cum utensilibus, qui
lacessiti postea bello ab his qui de aliis veniebant montibus
facile ex locis superioribus vicerunt; unde factum est ut dii
superiores dicerentur, inferiores vero terrigenae. Et quia de
humilibus ad summa reptabant, dicti sunt pro pedibus habuisse
serpentes. SEMVSTVM pro ‘semiustum’. Et sciendum sic poni quasi
semianimis sit Enceladus; unde est «motat latus». Simul ponitur
secundum fabulam causa, quasi ex fulmine illic sit natum
incendium.

580. CAMINIS fornacibus Graece dixit.

581. MOTAT movet; nam si ‘mutat’ legeris, ‘dat refectionem
labori’. ‘Motat’ frequenter ‘movet’.

583. NOCTEM ILLAM melius per accusativum dixit.

584. DET CAVSA VIDEMVS vel mente vel oculis.

585. AETHRA SIDEREA POLVS per aethram sideream hoc est per
splendorem aetheris. Sane aether est ipsum elementum, aethra vero
splendor aetheris. Sciendum est Homerum et aetherem et aërem
communis generis dicere, quod de aëre nos non possumus dicere. De
aethere aethra factum est, et secundum rationem istam potest et
aether et aethra unum esse, ut nunc sit pro aethere sidereo.

587. NOX INTEMPESTA media, hoc est nimia, obscurissima.
‘Intempesta’ dicta est nox media, inactuosa, carens actibus, per
quos tempora dinoscimus. Ait enim Lucretius quia per se tempus
non intellegitur, nisi per actus humanos; medium autem noctis
tempus actu caret. Ergo ‘intempesta’ inactuosa, quasi sine
tempore, hoc est sine actu, per quem dinoscitur tempus; unde est
‘intempestive venisti’, id est ἀκαίρως. Ergo ‘intempesta’
dicitur, quia caret tempore.

589. AVRORA POLO DIMOVERAT VMBRAM hysteroproteron in sensu; ante
enim aurora est, sic dies.

591. NOVA FORMA VIRI bene formam viri dixit, non hominem.

593. INLVVIES DIRA sors taetra.

594. CONSERTVM TEGVMEN SPINIS inligatum spinis. Hinc est in
Terentio «video quendam sertum». CETERA GRAIVS habet enim
unaquaeque gens incessum et vocem propriam.

595. AD TROIAM MISSVS aut ex sequenti eius confessione hoc
didicit aut Graecum esse colligit ex trepidatione, ut Terentius
«nescio quid peccati portat haec purgatio».

598. PRAECEPS sine respectu salutis, scilicet postquam Cyclopum
graviora cogitavit pericula.

599. TESTOR quaeso, obtestor.

600. SPIRABILE vitale, quo spiramus. Et est sermo Ciceronis,
quamquam ille ‘spiritale’ dixerit in libris de deorum natura.

601. QVASCVMQVE quo eat non cogitat, eorum comparatione quae
fugit.

602. HOC SAT ERIT vitasse Cyclopas. E CLASSIBVS ex equitibus
modo, ut est «et Ortinae classes».

603. PETIISSE causa metri addidit syllabam, ut «nos abiisse
rati».

604. TANTA EST ut non possit vel fortunae praesentis qualitate
molliri.

605. SPARGITE hoc est ‘dilacerate’. Et nova brevitate usus est.

606. HOMINVM MANIBVS PERIISSE IVVABIT oblique loquitur; nam vult
ostendere, hominum hanc non esse crudelitatem.

607. GENVA AMPLEXVS physici dicunt esse consecratas numinibus
singulas corporis partes, ut aurem memoriae - hinc est «Cynthius
aurem vellit et admonuit» - frontem genio, unde venerantes deum
tangimus frontem, dextram fidei, unde paulo post «atque animum
praesenti pignore firmat», genua misericordiae, unde haec tangunt
rogantes.

608. QVI SIT FARI per omnia subaudis ‘hortamur’. ‘Qui sit’ autem,
hoc est cuius filius sit, sicut etiam respondet; nam iam se
dixerat Graecum.

609. AGITET FORTVNA FATERI hortamur fateri quae eum fortuna
vexet, ut «agitataque numina Troiae».

610. HAVD MVLTA MORATVS nimiae benignitatis est non exspectare
plurimas preces.

611. PRAESENTI PIGNORE manuum coniunctione, qua firmabantur
amicitiae, ut «cur dextrae iungere dextram non datur» et
«iungimus hospitio dextras ac tecta subimus».

613. SVM PATRIA EX ITHACA circumstantias omnes exsequitur: loci,
personae, temporum. INFELICIS VLIXI quaerit favorem eius
vituperatione, quem scit odio esse Troianis.

615. PAVPERE nam, ut etiam de Sinone diximus, apud maiores haec
fuerat causa militiae. Et bene utitur veniali per excusationem
paupertatis. FORTVNA pristina, paupertatis scilicet.

617. INMEMORES SOCII ‘inmemores’ dum ‘trepidi’, festini, ut per
timorem, non per odium relictus fuisse videatur; nam et causas
subiungit timoris Cyclopum descriptione.

621. NEC VISV FACILIS cuius posset etiam aspectus inferre
formidinem. NEC DICTV EFFABILIS sermone non explicabilis. Et mire
exaggeravit post descriptionem.

622. VISCERIBVS viscera proprie carnes sunt. SANGVINE ATRO hoc
est sanie.

623. VIDI EGOMET DVO Homerus quattuor dicit. Ergo aut dissentit
ab eo, ut etiam in temporibus - nam ante ad Siciliam Aeneas quam
Vlixes venisse dicitur - aut certe hoc dicit, duo vidisse se,
quot autem occiderit ignorare.

624. RESVPINVS magnitudo virtutis ostenditur. EXSPERSA haec fuit
vera lectio, id est madefacta; nam si ‘aspersa’ dixeris, id est
‘inrorata’, tapinosis et hyperbole iunguntur.

627. TEPIDI melius ‘tepidi’, quasi adhuc vivi, quam ‘trepidi’, id
est trementes, ne sit iteratio.

628. VLIXES a solo nomine emphasin fecit; unde est quod sequitur
«oblitusve sui est».

629. ITHACVS Ithacensis.

630. SEPVLTVS stratus iacuit.

632. INMENSVS etiam ‘inmensus’ ad Polyphemi magnitudinem
pertinet, quasi in toto antro iacuerit.

634. CIRCVM FVNDIMVR secundum Homerum, qui dicit alios eum
tenuisse, alios caecasse oculum.

635. ACVTO fuste; nam secundum istum sensum multi ‘tenebramus’
legunt. Alii ‘terebramus’ legunt. ‘Telo’ autem ‘acuto’ potest et
simpliciter accipi.

636. SOLVM SVB FRONTE LATEBAT multi Polyphemum dicunt unum
habuisse oculum, alii duos, alii tres. Sed totum fabulosum est.
Nam hic vir prudentissimus fuit, et ob hoc oculum in capite
habuisse dicitur, id est iuxta cerebrum, quia prudentia plus
videbat. Verum Vlixes eum prudentia superavit, et ob hoc eum
caecasse fingitur. LATEBAT dormienti scilicet; nam male sentit
Donatus dicens ‘late patebat’ contra metrum. Item dicit ‘capillis
tegebatur’, aut ‘latebat corporis conparatione’. Absolutus tamen
est prior sensus.

637. ARGOLICI CLIPEI AVT PHOEBEAE LAMPADIS INSTAR unum
magnitudinis est, aliud splendoris. ‘Phoebeae’ autem derivatio
est vel a Luna vel a Sole.

639. SED FVGITE occurrebat: si caecus est, cur timetur? Subiungit
non unum esse, sed plures. O MISERI aut blandientis particula
est, ut in Terentio «misera», aut re vera ‘miseri’, qui delati
sunt ad Cyclopas.

641. QVALIS QVANTVSQVE unum morum est, aliud corporis.

643. CVRVA HAEC AD LITORA ne tantum in montibus esse putarentur.
VVLGO passim.

645. TERTIA IAM LVNAE bene in desertis locis ex lunae ratione
colligit tempora. SE COMPLENT autem ideo, quia suum non habet
lumen, sed accipit a sole.

647. LVSTRA cubilia; unde etiam lupanaria ‘lustra’ dicimus, ubi
habitant lupae, id est meretrices, dictae ab obscenitatis et
odoris similitudine.

649. BACAS generale est, id est fructus arborum agrestium. CORNA
ipsa arbor cornus dicitur, pomum vero cornum. ‘Corna’, ut
‘templum’, ‘templa’.

653. ADDIXI signato verbo exprimit desperationem.

654. VOS ANIMAM HANC POTIVS oblique loquitur, ut supra.

657. LITORA NOTA ‘nota’ ante oculorum amissionem. Sic Statius in
nono «sequitur tamen inprobus hostem, qua meminit».

661. SOLAMENQVE MALI hinc Quintilianus dixit «magnum caecitatis
solatium est habere rem videntis».

662. TETIGIT FLVCTVS ET AD AEQVORA VENIT hyperbaton in sensu, ut
«progressi subeunt luco fluviumque relinquunt».

663. FLVVIDVM propter homoeoteleuton ‘fluentem’ noluit dicere.
Quod autem dicunt physici de effosso oculo sanguinem numquam
fluere, verum quidem est, sed supra non effossum huius oculum,
sed terebratum legimus. INDE aut de fluctibus aut de spatio
oculi.

664. GEMITV cum gemitu.

665. IAM MEDIVM sic altum, ut medium putares; nam et in quinto
sic dixit «interea medium Aeneas iam classe tenebat», cum adhuc
moenia respiceret. FLVCTV legitur et ‘fluctus’.

666. TREPIDI festini, ut «ne trepidate meas, Teucri, defendere
naves», item «accepit trepidos ac Nisum dicere iussit».

667. SIC MERITO quia omnia eius probaverant ‘dicta’, ac si
diceret ‘non fallacem, ut Sinonem’.

669. AD SONITVM VOCIS remorum sonitum vocem dixit - vox enim est
omne quod sonat; sic alibi «fractasque ad litora voces» - nam de
hominibus non dixit, quia supra est «tacitique incidere funem».
VESTIGIA TORSIT bene uno sermone ostendit eum revertentem iam
audisse sonum remigii.

670. DEXTRAM AFFECTARE dextram intendere, scilicet sic, ut posset
navem tenere. Terentius «ad dominam qui adfectant viam», id est
‘intendunt’. Nam si ‘dextra’ legeris, ut sit ‘dextra contingere’,
‘adfectare’ ‘contingere’ caret exemplo.

671. NEC POTIS id est nec potis est. ‘Potis’ autem nomen est et
declinatur potis, potis, poti, potem, potis, a pote. Et nomen
esse docet ratio comparationis; nam in superlativo ‘potissimus’
facit; cui si detraxeris ‘simus’, invenies nominis positionem, ut
‘acerrimus acer’, ‘fortissimus fortis’. Sic autem ut diximus
declinari conpositio ostendit; nam ‘huius inpotis compotis,
inpotem compotem’ facit. Quod in simplici difficile invenis, per
conpositionem agnoscis facilius.

673. EXTERRITA TELLVS poetica hyperbole.

674. CVRVIS CAVERNIS echo enim in concavis locis est.

676. RVIT festinanter venit.

677. NEQVICQVAM LVMINE TORVO quia nocere non poterant.

678. AETNAEOS FRATRES aut similes, aut feritate germanos, nam non
sunt Polyphemi fratres, quem Neptuni filium Homerus dicit. Vnde
eo caecato Vlyxes pertulit tempestatem, qui ad eum venit
derelicta Calypso, cum qua decem annis fuerat. Vnde, ut supra
diximus, Vergilii dictis dissentit temporum ratio.

680. CONIFERAE conus dicitur fructus cupressi, et ipsa κωνοειδὴς
est: nam a rotunditate in acumen levatur. Cyparissus autem
Telephi filius fuit, amatus ab Apolline, vel ut alii, a Silvano,
qui cum cervum quem in deliciis habebat per ignorantiam
occidisset, flendo nimium misericordiam meruit numinum, itaque in
arborem cupressum conversus est, aptam et consecratam lacrimis
et luctibus.

681. SILVA ALTA IOVIS LVCVSVE DIANAE ‘Iovis’ propter quercus,
‘Dianae’ propter cupressum; ipsa enim est etiam Proserpina. †
Inmane autem quod ait et in celso vertice et ‘lucus’, qui propter
religionem diu permanet.

686. NI TENEANT CVRSVS antiqui ‘ni’ pro ‘ne’ ponebant, qua
particula plenus est Plautus «ni mala ni stulta sis». Sensus ergo
talis est: timor cogebat ut quocumque navigaremus et ventum
sequeremur, non iudicium; sed occurrebat praeceptum Heleni,
vitare Scyllam et Charybdim. Quare placuit, ne cursus teneant,
hoc est agantur et impleantur, inter utramque viam modico mortis
interstitio, id est Scyllae et Charybdis, retro dare lintea; quod
dum cogitamus, prosperior nobis flare coepit Boreas.

688. MISSVS ADEST favore scilicet numinum; quae Anchises
optaverat dicens «ferte viam vento facilem et spirate secundi».

689. PANTAGIAE hic fluvius Siciliae, cum plenus incederet,
implebat sonitu paene totam Siciliam; unde et Pantagias dictus
est, quasi ubique sonans. Hic postea, cum Cereri quaerenti filiam
obstreperet, tacere iussus est numinis voluntate. MEGAROSQVE
SINVS Megara oppidum est iuxta Syracusas. THAPSVMQVE IACENTEM
insula, non longe a Syracusis, paene fluctibus par.

690. TALIA MONSTRABAT quia occurrebat: unde haec loca nosti?
RELEGENS renavigans. ERRATA participium sine verbi origine, non
enim facit ‘error’.

691. INFELICIS VLIXI epitheton ad implendum versum positum more
Graeco, sine respectu negotii.

692. PLEMYRIVM VNDOSVM verbum de verbo expressit; hoc est enim
‘undosum’, quod ‘Plemyrium’.

694. ORTYGIAM haec tantum Ortygia dicitur; Apollinis vero etiam
Delos. FAMA EST HVC ELIDIS AMNEM Elis et Pisa civitates sunt
Arcadiae, in qua est fons ingens, qui ex se duos alveos creat,
Alpheum et Arethusam; unde fit, ut fingantur coniungi in exitu,
quos origo coniunxit [ita]. Arethusam autem etiam in Elide esse
testatur Vergilius dicens «sic tibi cum fluctus subterlabere
Sicanos». Haec secundum fabulas venatrix fuit quae, dum se in
Alpheo post laborem ablueret, ab eo adamata est et diu fugiens
deorum miseratione in fontem mutata ad Siciliam per secretos
meatus venit; quod etiam Vergilius ostendit «et tandem positis
velox Arethusa sagittis». ALPHEVM quia Graece Ἀλφεῖος facit, ut
Αἰνείας Aeneas.

697. IVSSI NVMINA MAGNA LOCI vel ab Achaemenide admoniti, vel ab
Heleno, vel ab Anchise.

698. STAGNANTIS HELORI fluvii qui ad imitationem Nili
superfunditur campis.

699. PACHYNI promontorium austrum spectans. Vnde et ‘Pachynum’
dictum ab aëris crassitudine; nam παχὺς est crassus, pinguis.

701. CAMERINA PROCVL palus est iuxta oppidum, cui quodam tempore,
cum siccata pestilentiam creasset, consultus Apollo an eam
penitus exhaurire deberent, respondit μὴ κίνει Καμαρίναν·
ἀκίνητος γὰρ ἀμείνων; quo contempto exsiccaverunt paludem et
carentes pestilentia, per eam partem ingressis hostibus poenas
dederunt.

702. INMANISQVE GELA civitas a fluvio nominata, sicut etiam
«campi Geloi».

703. AGRAGAS mons est muro cinctus, in cuius summa parte oppidum
est; unde et Cicero ait «ad mare intra moenia ante oppidum
exspectabat» [de Verre]. Notandum sane haec Vergilium quantum ad
sua tempora spectat dicere, non quantum ad operis; Aenea enim
navigante nec fuerat Camerina siccata nec Gela vel Agrigentum
conditae. Quod frequenter facit; sed nunc ideo vitiosum est, quia
ex persona narrantur Aeneae.

704. MAGNANIMVM QVONDAM GENERATOR EQVORVM secundum Pindarum
quondam Aggrigentini equos ad agones Graeciae mittebant, qui inde
victores revertebantur. Legimus etiam aliud: cum in Cappadocia
greges equorum perissent, Delphici Apollinis responso adduxerunt
equos de Agrigento, et reparavere meliores.

705. PALMOSA SELINVS civitas iuxta Lilybaeum, abundans palmis et
apio.

707. DREPANI Drepanum civitas est non longe a monte Eryce, trans
Lilybaeum, dicta vel propter curvaturam litoris in quo sita est
vel quod Saturnus post amputata virilia Caelo patri illuc falcem
proiecit, quae Graece δρέπανος dicitur; quod verisimile putatur
propter vicinitatem Erycis, consecrati Veneri, quae dicitur nata
ex Caeli cruore et spuma maris. INLAETABILIS propter patris
amissionem.

710. FESSVM DESERIS ut supra diximus, secundum Vergilium. Nam
Cato eum ad Italiam venisse docet; unde etiam in sexto illud
amphibolon est «quo magis Italia mecum laetere reperta».

712. NEC VATES HELENVS quia dixerat «prohibent nam cetera Parcae
scire Helenum».

713. NON DIRA CELAENO quae vel irata debuit adversa praedicere.
Et bona pietate mortem patris graviorem dicit esse, quam famem.

714. HIC LABOR EXTREMVS apud Drepanum.

715. DEVS APPVLIT ORIS bene se commendat Didoni, dicens se ad eam
deorum voluntate venisse.

717. FATA DIVVM quae dii hominibus tribuunt. RENARRABAT ‘re’
vacat, ut «confieri possit». Sane in secundi principio duo poetae
sunt versus, sicut hic tres, et similis est finis initio:
‘conticuit’ et ‘intenti’.

718. TANDEM diuturnitatem narrantis expressit. Notandum sane quia
controversiarum more epilogos dedit sex istis prioribus libris,
quod et esse bioticos voluit. Nam singulis res singulas dedit, ut
primo omina, secundo pathos, tertio errores, quarto ethos,
quinto festivitatem, sexto scientiam. Epilogos autem sic
variavit, ut in primo miseratio esset Didonis, in secundo mors
Creusae, in tertio Anchisae, in quarto Didonis, in quinto
Palinuri; in sexto Marcelli citum deflet interitum.

 <COMMENTARIORVM SERVII G. IN AENEIDOS VERGILII LIBROS LIBER
QVARTVS>  

Apollonius Argonautica scripsit et in tertio inducit amantem
Medeam; inde totus hic liber translatus est. Est autem paene
totus in affectione, licet in fine pathos habeat, ubi abscessus
Aeneae gignit dolorem. Sane totus in consiliis et subtilitatibus
est; nam paene comicus stilus est; nec mirum, ubi de amore
tractatur. Iunctus quoque superioribus est, quod artis esse
videtur, ut frequenter diximus; nam ex abrupto vitiosus est
transitus. Licet stulte quidam dicunt hunc tertio non esse
coniunctum – in illo enim navigium, in hoc amores exsequitur –
non videntes optimam coniunctionem; cum enim tertium sic
clauserit «factoque hic fine quievit», † subsecutus «at regina
gravi iamdudum saucia cura», item paulo post «nec placidam
membris dat cura quietem»; nam cum Aenean dormire dixerit, satis
congrue subiunxit ut somno amans careret.

1. IAMDVDVM aut ‘nimium’, ut Terentius «iamdudum te amat;
iamdudum illi facile sit quod doleat»; aut ‘iamdudum’, a quo
tempore vidit Aenean - legimus enim «obstipuit primo aspectu
Sidonia Dido». SAVCIA hinc subiungit ‘vulnus alit’. Et bene
adludit ad Cupidinis tela, ut paulo post ad faculam, ‘et caeco
carpitur igni’; nam sagittarum vulnus est, facis incendium. CVRA
amore, ab eo quod cor urat, ut «Veneris iustissima cura», item
«mea maxima cura».

2. VENIS quia per venas amor currit, sicut venenum; inde dictum
«fallasque veneno», item «longumque bibebat amorem». CAECO
CARPITVR IGNI agit Vergilius, ut inventas frangat declamationes,
ut hoc loco rem dixit sine declamatione; unde Ovidius «quoque
magis tegitur, tanto magis aestuat ignis». ‘Caeco’ ergo ‘igni’
validiore, cuius natura est, ut compressus magis convalescat.

3. MVLTA VIRI VIRTVS ANIMO bene mediam se facit praebere Didonem
inter regalem pudorem et amoris inpulsum. Simulat enim se
virtutem mirari, cuius pulchritudine commovetur. ‘Multa’ autem
‘virtus’ figurate dixit; nam ad numerum transtulit quod est
quantitatis. RECVRSAT bene frequentativo usus est verbo in
frequenti amantis cogitatione.

4. GENTIS non Aeneae, ut sit velut excusatio, sed Dardani a
numinibus aut Veneris INFIXI PECTORE VVLTVS VERBAQVE tale et
illud est «illum absens absentem auditque videtque».

5. PLACIDAM MEMBRIS DAT CVRA QVIETEM aut penitus quiete caruit,
ut ‘placida’ epitheton sit quietis, aut habuit quidem quietem,
sed non placidam, id est turbatam somniis; unde et ipsa paulo
post ‘quae me suspensam insomnia terrent’.

6. POSTERA PHOEBEA LVSTRABAT LAMPADE TERRAS circumlocutio
orientis diei - secundum enim et tertium librum Aeneas per noctem
in convivio Didonis narraverat - licet, ut supra diximus,
Vergilius ista, quae per naturam necesse est fieri, plerumque
contemnat. LVSTRABAT aut ‘inlustrabat’, aut re vera ‘lustrabat’,
id est purgabat; nam nox quodammodo polluit mundum.

7. VMENTEM VMBRAM quia nox omnis umida est, ut «noctis lentus non
deficit umor». Et nihil interest utrum umbram an noctem dicat;
nox enim umbra terrae est, ut supra «involvens umbra magna
terramque polumque». Est etiam hysteroproteron in sensu; Aurora
enim solem praecedit.

8. CVM SIC VNANIMEM de re pudenda locutura parum fuerat sororem
eligere nisi etiam unanimem. Dicimus autem et ‘unanimus’ et
‘unanimis’, sicut ‘inermus’ et ‘inermis’. MALE SANA non plene
sana, amore vitiata; ‘male’ enim plerumque ‘non’, plerumque
‘minus’ significat, sicut ‘ve’, ut ‘vecors’, ‘vesanus’. Quamquam
‘male’ et ‘perniciose’ significat, ut Lucanus «sic male
deseruit».

9. INSOMNIA TERRENT et ‘terret’ et ‘terrent’ legitur. Sed si
‘terret’ legerimus, ‘insomnia’ erit vigilia; hoc enim maiores
inter vigilias et ea quae videmus in somnis interesse voluerunt,
ut ‘insomnia’ generis feminini numeri singularis vigiliam
significaret, ‘insomnia’ vero generis neutri numeri pluralis ea
quae per somnum videmus, ut «sed falsa ad caelum mittunt insomnia
manes». Sciendum igitur quia, si ‘terret’ dixerimus, antiqua
erit elocutio; ‘insomnia’ enim, licet et Pacuvius et Ennius
frequenter dixerit, Plinius tamen exclusit et de usu removit. Sed
ambiguitatem lectionis haec res fecit, quod non ex aperto
vigilasse se dixit, sed habuisse quietem inplacidam, id est
somniis interruptam, ut intellegamus eam et insomniis territam et
propter terrorem somniorum vigilias quoque perpessam.

10. NOVVS magnus, ut «Pollio et ipse facit nova carmina».
SVCCESSIT SEDIBVS ut «succedoque oneri» et «succedunt tecto».

11. QVEM SESE ORE FERENS ut «obstipuit primo aspectu Sidonia
Dido», et «namque ipsa decoram caesariem nato genetrix lumenque
iuventae». FORTI PECTORE ET ARMIS ut etiam ab Ilioneo audierat
dicente «nec bello maior et armis». Sane subaudis ‘est’. Et bene
virtutis commemoratione excusat supra dictam pulchritudinis
laudem.

12. CREDO EQVIDEM genus deorum esse, nec enim ‘vana fides’ est,
id est falsa, nam «degeneres animos arguit timor», id est probat,
inpugnat.

13. HEV per haec amoris inpulsus ostenditur.

14. QVIBVS IACTATVS FATIS ut «quis te, nate dea, per tanta
pericula casus?». BELLA EXHAVSTA CANEBAT finita, terminata, quod
nimiae virtutis est; nam inchoare bella quorumlibet est, vincere
vel finire paucorum.

15. FIXVM IMMOTVMQVE SEDERET cogi sese optat quae sic negat.
SEDERET placeret, ut «et sedet hoc animo».

16. VINCLO IVGALI synaeresis est pro ‘vinculo’. ‘Iugali’ autem
propter iugum quod imponebatur matrimonio coniungendis; unde et
Iuno iugalis dicitur.

17. PRIMVS AMOR id est maritus. DECEPTAM MORTE FEFELLIT figurate
dixit ‘morte sua decepit me et fefellit’.

18. PERTAESVM THALAMI TAEDAEQVE FVISSET ‘pertaesus’ participium
est sine verbi origine et regit genetivum, ut hoc loco; nam
genetivus singularis est.

19. HVIC VNI FORSAN POTVI SVCCVMBERE CVLPAE singula pronuntianda
sunt; ingenti enim dicta sunt libra, quibus confessioni desiderii
sui quandam inicit refrenationem. CVLPAE propter antiquum ritum,
quo repellebantur a sacerdotio bis nuptae.

20. FATEBOR ENIM bene uno sermone et culpam expressit et
necessitatem; ‘fateri’ enim et coactorum est et culpabilium.
MISERI POST FATA SYCHAEI aut muliebriter dixit ‘miseri’, aut
mortui, secundum Ciceronem, qui in Tusculanis ‘miseros’ mortuos
vocat; aut certe ob hoc ‘miseri’, cuius iam obliviscitur; aut sic
‘occisi’.

21. SPARSOS FRATERNA CAEDE PENATES si Didonis, dispersos per
fugam intellegimus; si fratris, pollutos cruore.

22. INFLEXIT quia supra ait «fixum inmotumque sederet».
‘Inflexit’ a rigido proposito deviavit. LABANTEM IMPVLIT impulit
et labare fecit. Non enim lababat qui antea immobilis fuerat.
Cavendum sane ne ‘labentem’ contra metrum legamus; nam ‘la’ longa
est, ut «labere, nympha, polo».

23. VETERIS VESTIGIA FLAMMAE bene inhonestam rem sub honesta
specie confitetur, dicens se agnoscere maritalis coniugii
ardorem.

24. SED MIHI VEL TELLVS OPTEM PRIVS IMA DEHISCAT callide, ac si
diceret posse se coniungi Aeneae, si mors secuta non fuerit.

26. PALLENTES VMBRAS HEREBO in Erebo. Alii ‘Erebi’ legunt.

27. AVT TVA IVRA RESOLVO propter ‘vinclo iugali’.

28. AMORES ABSTVLIT cum illo consumpta sunt desideria et
voluptates.

30. SINVM LACRIMIS IMPLEVIT OBORTIS sinus dicimus orbes oculorum,
id est palpebras, quae a palpitatione dictae sunt; nam semper
moventur. ‘Implevit’ autem ideo, quia lacrimae plerumque se intra
oculos tenent. Et bene praemisit excusationem his lacrimis
commemoratione prioris mariti.

31. ANNA REFERT suasoria est omni parte plena; nam et purgat
obiecta, et ostendit utilitatem, et a timore persuadet. O LVCE
MAGIS DILECTA id est ‘dilectior’; nam antiqui frequenter pro
comparativo iungebant particulam ‘magis’. Tale et illud est
«nate, mihi vita quondam, dum vita manebat, care magis».

32. SOLANE solane maerens in omni carperis iuventa?

33. NEC DVLCIS NATOS propter liberos, quae fuit causa secundi
matrimonii, ut Iuvenalis «sed placet Vrsidio lex Iulia, tollere
dulcem cogitat heredem». Alii male iungunt ‘natos Veneris’
Cupidinem et Aenean. VENERIS NEC PRAEMIA voluptates; Homerus τὰ
τε δῶρ᾽ Ἀφροδίτης.

34. ID CINEREM AVT MANES CREDIS CVRARE SEPVLTOS propter illud,
quia marito iuraverat, ut «non servata fides cineri promissa
Sychaeo». Et bene extenuat dicendo non animam, sed cineres et
manes sepultos. Dicit autem secundum Epicureos, qui animam cum
corpore dicunt perire.

35. ESTO adverbium concedentis est Graecum. FLEXERE MARITI non
qui erant, sed qui esse cupiebant. Alii intellegunt ‘aegram
mariti’, ut sit genetivus singularis.

36. NON ANTE TYRO aut ‘in Tyro’, ac si diceret ‘Tyri’, aut certe
Turovqen, id est ‘de Tyro’, ut «Dardanus Hesperia». DESPECTVS
IARBAS rex Libyae, qui Didonem re vera voluit ducere et, ut habet
historia, cum haec negaret, Carthagini intulit bellum; cuius
timore cum cogeretur a civibus, petiit ut ante placaret manes
mariti, et exaedificata pyra se in ignem praecipitavit. Ob quam
rem ‘Dido’, id est ‘virago’, appellata est; nam ‘Elissa’ proprie
dicta est.

37. DVCTORESQVE ALII ergo et Iarbas ductor. QVOS AFRICA TERRA
derivationes frequenter maiores sunt a principalitate, interdum
pares inveniuntur, raro minores; unde supra «Lacaena» notandum
diximus. TRIVMPHIS DIVES id est bellicosa.

38. PLACITONE ETIAM PVGNABIS AMORI ac si diceretur ‘contempsisti
eos qui displicebant; numquid etiam placito amori repugnabis?’ et
est Graecum ‘pugno tibi’; nam nos ‘pugno tecum’ dicimus.

40. HINC GAETVLAE VRBES ad terrorem ‘urbes’ posuit; nam in
mapalibus habitant.

41. INFRENI aut ‘saevi’, aut quia equis sine freno utuntur.
INHOSPITA barbara, aspera.

42. DESERTA SITI inhabitabilis. Dicit autem Xerolibyen, id est
partem Africae aridam, quae est inter Tripolin et Pentapolin. Et
bene terret dicens iuxta esse aut bellicosas gentes aut deserta
loca, unde non speratur auxilium. LATEQVE FVRENTES BARCAEI hi
prope sunt a Carthagine; unde addidit ‘late furentes’. Hi
secundum Titianum in chorographia Phoenicen navali quondam
superavere certamine. Barce autem civitas est Pentapoleos, quae
hodie Ptolomais dicitur; nam Cyrene et Barce reginae fuerunt quae
singulis dederunt civitatibus nomina.

44. GERMANIQVE MINAS propter aurum, quod ei, ut in primo diximus,
tulerat.

45. DIS EQVIDEM AVSPICIBVS hoc dicit: ‘dii, qui sunt auspices
matrimonii, Aenean huc venire fecerunt’; nuptiae enim captatis
fiebant auguriis, ut «contentique auspice Bruto». IVNONE SECVNDA
quae praeest coniugiis.

46. TENVISSE perfecisse, inplesse.

48. CONIVGIO TALI id est viri fortis; quod ideo non dicit, quia
scit a Didone praedictum.

50. VENIAM aut ‘beneficium’, aut re vera ‘veniam’, periurii
scilicet, ut «non servata fides cineri promissa Sychaeo».
SACRISQVE LITATIS ‘diis litatis’ debuit dicere; non enim sacra,
sed deos sacris litamus, id est placamus; ergo nove dixit.

51. INDVLGE da operam, ut «indulgent vino et vertunt crateras
aenos».

52. ORION corripuit ratione supra dicta.

53. NON TRACTABILE asperum, intractabile.

54. INCENSVM INFLAMMAVIT ut Horatius «oleum adde camino».

55. SOLVITQVE PVDOREM propter vincula castitatis.

56. DELVBRA ADEVNT ‘delubrum’ dictum, ut supra diximus, propter
lacum in quo manus abluuntur, vel propter tectum coniunctum, aut
certe ligneum simulacrum ‘delubrum’ dicimus, a ‘libro’, hoc est
raso ligno factum, quod graece ξόανον dicitur. PACEMQVE
benivolentiam. PER ARAS EXQVIRVNT id est sacrificando explorant
an dii vellent huic rei consentire. Dicendo autem ‘per aras’,
aruspicalem artem ostendit, ut ‘spirantia consulit exta’.

57. MACTANT verbum sacrorum, κατ᾿ εὐφημισμὸν dictum, ut
‘adolere’; nam ‘mactare’ proprie est ‘magis augere’. LECTAS
BIDENTES non vacat ‘lectas’; moris enim fuerat ut ad sacrificia
eligerentur oves quibus nihil deesset, ut in sexto «nunc grege de
intacto septem mactare iuvencos». ‘Bidentes’ autem dictae sunt
quasi biennes, quia neque minores neque maiores licebat hostias
dare. Sunt etiam in ovibus duo eminentiores dentes inter octo,
qui non nisi circa bimatum apparent; nec in omnibus, sed in his
quae aptae sacris inveniuntur.

58. LEGIFERAE CERERI leges enim ipsa dicitur invenisse, nam et
sacra ipsius ‘thesmophoria’ vocantur. Sed hoc ideo fingitur quia,
ante inventum frumentum a Cerere, passim homines sine lege
vagabantur; quae feritas interrupta est invento usu frumentorum,
postquam ex agrorum divisione nata sunt iura. PHOEBOQVE qui
praeest auspiciis, quibus urbes reguntur. PATRIQVE LYAEO qui, ut
supra diximus, apte urbibus libertatis est deus; unde etiam
Marsyas, eius minister, est in civitatibus libertatis indicium.
Et communis hoc habet sensus: sacrificabat, inquit, primo
numinibus quae urbi praesunt, quasi nuptura pro utilitate rei
publicae, deinde Iunoni, cui curae sunt nuptiae. Est etiam sensus
altior; nam facturi aliquid ante adversos placamus deo, et sic
propitios invocamus, ut «nigram Hiemi pecudem, Zephyris felicibus
albam». Ergo modo nuptura placat ante Cererem, quae propter
raptum filiae nuptias exsecratur; Apollinem, qui expers uxoris
est; Liberum, qui nisi raptam coniugem habere non potuit. Et sic
Iunonem conciliat.

59. CVI VINCLA IVGALIA CVRAE quia est Curitis, est matrona, est
regina.

61. CANDENTIS candidae; participium est pro nomine. MEDIA INTER
CORNVA non est sacrificium, sed hostiae exploratio, utrum apta
sit.

62. ANTE ORA DEVM ante simulacra. SPATIATVR AD ARAS matronae enim
sacrificaturae circa aras faculas tenentes ferebantur cum quodam
gestu; unde Sallustius «saltare elegantius quam necesse est
probae».

63. INSTAVRATQVE DIEM DONIS muneribus, quae aut diis offerebat
aut donabat Tyriis vel Troianis. ‘Instaurat’ autem ideo, quia iam
supra sacrificaverat, ut «simul Aenean in regia ducit tecta,
simul divum templis indicit honorem».

64. INHIANS intenta per sollicitudinem. SPIRANTIA palpitantia,
quasi adhuc viva.

65. HEV VATVM IGNARAE MENTES non sacerdotes vituperat quasi
nescios futurorum, sed vim amantis exprimit, et inde vituperat
sacerdotes qui admonuerunt non credituram; nam omnia futura a
sacerdotibus praedicta esse sequens indicat locus, ut «multaque
praeterea vatum praedicta priorum».

66. EST verbum est indeclinabile; nam frequenter deficit. Est
autem huius positio ‘edo es est’. Invenimus, sed quod abolitum
est, ‘edo edis edit’, unde est ‘edere’ et ‘comedere’, quod hodie
non dicimus; nam ab eo quod est ‘es’, ‘esse’ et ‘comesse’ facit,
quo tempore etiam pro praesenti utimur, ut ‘volo esse’; nam in
defectivis tempora pro temporibus ponimus, ut ‘odi novi memini’
‘odisse nosse meminisse’ etiam pro praesenti ponuntur.

69. VRBE FVRENS furor enim est amor, in quo nihil est stabile;
unde et Cupido puer inducitur quasi instabilis et infans, qui non
potest fari; unde paulo post «incipit effari mediaque in voce
resistit». QVALIS CONIECTA CERVA SAGITTA satis congrua
conparatio.

70. CRESIA Cretensia; nam Graece Κρής facit, unde et Κρῆτες et
Κρήσια facit. Latine ‘Cretensis’ facit, unde est ‘Cretensia’.

71. AGENS TELIS urgens, persequens.

72. 72. NESCIVS ignoratus, latens; non ‘qui cervam nesciret’. Et
rara sunt verba quae per contrarium significant; nam ‘vector’ cum
sit proprie qui vehit, invenimus etiam eum vectorem dici qui
vehitur, ut Lucanus «vectoris patiens tumidum supernatat amnem».
Tale est et ‘formidolosus’; cum sit ‘timidus’, et ‘timendum’
significat. Cum enim exigat ratio ut nomina verbalia agentis
habeant significationem, pro passiva significatione plerumque
ponuntur. FVGA cursu, ut «simul arva fuga, simul aequora verrit»;
nam intellegere non possumus fugam, cum dicat ‘peragrat’;
peragrare enim est circumire inquirendo.

73. DICTAEOS Cretenses. Cervae vulneratae dictamnum quaerunt, ut
in duodecimo legimus «non illa feris incognita capris gramina».
LETALIS HARVNDO propter futurum omen Didonis.

75. SIDONIAS Pygmalionis vel Sychaei. VRBEMQVE PARATAM ‘paratam’
ad illud pertinet quod Aeneas propter civitatem navigat. Sed alii
movent quaestionem quomodo ‘paratam’, cum paulo post inferat
«pendent opera interrupta». Sed ‘paratum’ potest dici, cui etiam
paululum superest; unde est «minaeque murorum ingentes».

76. INCIPIT EFFARI MEDIAQVE IN VOCE RESISTIT sic Horatius «cur
facunda parum decoro inter verba cadet lingua silentio?».

77. LABENTE DIE quia in usu non erant prandia, ut Iuvenalis «exul
ab octava Marius bibit».

78. DEMENS quae ea quae noverat audire cupiebat.

79. NARRANTIS AB ORE ut eum intueretur. Et hoc loco per omnia
amantis adfectus exprimitur.

80. OBSCVRA LVNA id est nox; nam nihil tam contrarium lunae est
quam obscuritas.

82. SOLA sine eo quem amabat; nam regina sola esse non poterat.
Est autem Plauti, qui inducit inter multos amatorem positum
dicentem quod solus sit. MAERET per diphthongon ‘est tristis’;
nam aliter militiam significat. Sane ‘mereor’ aliud est.

83. ABSENS ABSENTEM Terentius «praesens praesentem eripi, abduci
ab oculis».

84. IMAGINE CAPTA ob amati similitudinem.

88. MINAE eminentiae murorum, quas pinnas dicunt.

90. PESTE amore, incendio, ut «et toto descendit corpore pestis».

91. NEC FAMAM honestam scilicet; sane τῶν μέσων est. FVRORI iam
non amori.

92. ADGREDITVR cum calliditate loquitur.

93. EGREGIAM VERO LAVDEM ironia est, inter quam et confessionem
sola interest pronuntiatio; et ironia est cum aliud verba aliud
continet sensus.

94. PVER filius - Graece dixit - παῖς.

95. DVORVM EST bene cessit masculino femininum.

96. ADEO multum, ut Terentius «adulescentem adeo nobilem».
VERITAM TE MOENIA NOSTRA propter illud «haud tanto cessabit
cardine rerum». MOENIA NOSTRA Iunonis hospitium.

98. MODVS finis; Iuvenalis «nullo quippe modo millesima pagina
surgit». AVT QVO NVNC CERTAMINE TANTO quid opus est tanto
certamine?

99. PACEM AETERNAM non indutias temporales.

100. HABES TOTA QVOD MENTE PETISTI propter illud «nostram nunc
accipe mentem».

102. PARIBVSQVE REGAMVS AVSPICIIS aequali potestate; et ab eo
quod praecedit id quod sequitur. Dictum est a comitiis, in quibus
isdem auspiciis creati, licet non simul crearentur, parem tamen
habebant honorem propter eadem auspicia; unde et consules pares
sunt, cum necesse esset ut unus prior crearetur.

103. PHRYGIO SERVIRE MARITO ἐμφατικῶς, ac si diceret ‘exuli’.

104. DOTALES TYRIOS regalem spectavit personam. PERMITTERE
DEXTRAE quasi per manus conventionem; secundum ius locutus est.

105. OLLI aut ‘illi’, aut ‘tunc’. Cetera per parenthesin dicta
sunt. SIMVLATA MENTE hoc est «talibus adgreditur».

106. LIBYCAS ADVERTERET ORAS absolutior quidem est haec lectio,
sed verior et figuratior illa est ‘Libycas averteret oras’; nam
plerumque trahitur schema, ut aliquo ituri non ad locum sed de
loco ponamus significationem, ut si dicas ‘de Campania abeo in
Tusciam’, honestius est quam si ‘eo’ dixeris. Nec hoc tantum hoc
loco facit sed pluribus; hinc enim est «ripamve iniussus abibis».

107. INGRESSA VENVS calliditatis est, ut supra.

109. FORTVNA SEQVATVR hoc ad casum pertinet.

110. FATIS INCERTA FEROR bene omnia tetigit quibus res humanae
reguntur: casum, fata, voluntatem deorum.

112. AVT FOEDERE IVNGI si ‘foedera’, per se plenum est; si
‘foedere’, ad populos pertinet.

113. TIBI FAS ANIMVM TEMPTARE PRECANDO sic Aeolus «tuus, o
regina, quid optes explorare labor».

114. PERGE SEQVAR bene aliud agens aliud ostendit; ante est enim
Iunonis officium ex matrimonio, sic usus Venerius; unde paulo
post «adero, et tua si mihi certa voluntas». EXCEPIT subsecuta
est.

115. ISTE LABOR scilicet explorationis a Iove.

116. CONFIERI ‘con’ abundat, ut «fata renarrabat».

119. RETEXERIT ORBEM quem nox tegebat.

120. NIGRANTEM nigrum; participium pro nomine.

121. ALAE equites; ob hoc ‘alae’ dicti, quia pedites tegunt
alarum vice. TREPIDANT festinant, ut «hic me dum trepidi crudelia
limina linquunt». INDAGINE ferarum inquisitione.

122. DESVPER INFVNDAM quia aër est Iuno. Bene hic se facturam
dicit quod habet in potestate.

123. NOCTE OPACA nubium caligine.

122. OMNE CIEBO pro ‘totum’; ‘omne’ enim numeri est, ‘totum’
quantitatis.

125. TVA SI MIHI CERTA VOLVNTAS hoc est, si etiam tuum
subsequatur officium.

126. CONVBIO ‘nu’ naturaliter longa est ab eo quod est ‘nubere’,
ut «conubia nostra reppulit»; sed modo metri causa corripuit.

127. NON ADVERSATA legitur et ‘aversata’.

130. IVBARE EXORTO nato Lucifero. Nam proprie ‘iubar’ lucifer
dicitur, quod iubas lucis effundit; unde iam quicquid splendet
iubar dicitur, ut argenti, gemmarum. Est autem lucifer interdum
Iovis: plerumque Veneris stella; unde Veneris dicta est, ut «quem
Venus ante alios astrorum diligit ignis». Sane modo
hysteroproteron in sensu est; iubar enim praecedit auroram. Et
facit ‘hoc iubar, huius iubaris’.

131. RETIA RARA PLAGAE multi dividunt, ut sint ‘retia rara’
maiora, ‘plagas’ vero minora intellegamus. Alii ‘plagas’ per
difinitionem accipiunt, ut intellegamus ‘quae sunt retia rara,
plagae’. Sciendum tamen proprie plagas dici funes illos quibus
retia tenduntur circa imam et summam partem. LATO VENABVLA FERRO
lati ferri. Venabula ob hoc dicta, quod sunt tela apta venatui.

132. MASSYLI Massylorum gens est non longe a Mauritania. Et
‘Massyli’ legendum per unum ‘i’, ne non stet versus; ‘sy’ enim
longa est, ut «hinc mihi Massylae gentis monstrata sacerdos». ET
ODORA CANVM VIS plus est quam si diceret ‘multitudo’: unde
Sallustius «qua tempestate ex ponto vis piscium erupit». ‘Odora’
autem inproprie dixit: nam ‘odorum’ est quod ex se odorem
emittit, non quod odorem sequitur, ut Statius «et odoro vulnere
pinus». Sic est et «inter odoratum lauri nemus» pro ‘odorum’; nam
odoratum est quod aliunde odorem accipit, ut ‘odoratum templum’.
Tria ergo sunt: ‘odorum’ quod per se olet, ‘odoratum’ quod
aliunde odorem accipit, ‘odorisecum’ quod odorem sequitur; sicut
modo de canibus debuit dicere.

133. CVNCTANTEM morantem. Atqui amatrix debuit festinare; sed
pathos natura superarat, ut Terentius «dum moliuntur, dum
conantur, annus est». Deinde haec morabatur studio placendi. AD
LIMINA ante, vel apud.

135. STAT SONIPES adest, praesens est; nam si ‘stat’ simpliciter
acceperis, vituperatio est, nam legimus «stare loco nescit».
Denique sequentia dictum hoc explanant, ut «ac frena ferox
spumantia mandit». SPVMANTIA spumas moventia, ut ‘naufragum
mare’, quod naufragos facit.

137. LIMBO limbus est, sicut supra diximus, fascia, quae ambit
extremitatem vestium secundum antiquum ritum, ut «victori
chlamydem auratam, quam plurima circum purpura».

138. CRINES NODANTVR IN AVRVM veluti retiolum, quod colligit
comas.

141. IPSE ANTE ALIOS quia amatur, ideo ei dat pulchritudinem,
licet Ascanio magis congruat.

143. HIBERNAM LYCIAM non asperam, sed aptam hiemare cupientibus;
sic enim se habet natura regionis. Et bene aliud agens aliud
ostendit; nam constat Apollinem sex mensibus hiemis apud Pataram,
Lyciae civitatem, dare responsa, unde Patareus Apollo dicitur,
et sex aestivis apud Delum.

144. INVISIT APOLLO Apollini Aeneam vel propter sagittas quibus
in venatu utebatur comparat vel certe propter futurum infelix
matrimonium - ut enim et supra diximus, nuptiis est hoc numen
infensum.

146. CRETES ab eo quod est ‘Cres’. DRYOPESQVE populi iuxta
Parnasum, ut «Dryopumque trahens Erasinus aristas». PICTIQVE
AGATHYRSI populi sunt Scythiae, colentes Apollinem hyperboreum,
cuius ‘logia’, id est responsa, feruntur. ‘Picti’ autem non
‘stigmata habentes’, sed ‘pulchri’, hoc est ‘cyanea coma
placentes’.

147. CYNTHI mons Deli. FLVENTEM unguentatum.

148. FINGENS componens, ut «et corpora fingere».

149. TELA SONANT ut in nono «pharetramque fuga sensere sonantem».
HAVD ILLO SEGNIOR id est ‘non illo deformior’; nam plerumque
virtus et pulchritudo pro se invicem ponuntur. Hinc est «satus
Hercule pulchro, pulcher Aventinus»; nam Herculi satis est
incongrua pulchritudo. Sic Plautus in Pyrgopolinice de muliere
«quidnam, fortis est?», id est ‘pulchra’.

152. FERAE CAPRAE hoc est capreae. Et bene aptat descriptionem ad
species, ut cervis campos, capreis saxa permittat.

153. DECVRRERE bene praeterito usus est tempore ad exprimendam
nimiam celeritatem.

154. TRANSMITTVNT celeriter transeunt.

157. IAMQVE HOS CVRSV id est ‘modo’, ut «iam digitis, iam pectine
pulsat eburno». Et bene puerilem ostendit animum, qui per
mobilitatem frequenter optat timenda.

159. MONTE LEONEM per transitum tangit historiam; nam Ascanius
praeter Iulum et Ilum, quae habuit nomina, etiam Dardanus et
Leontodamas dictus est, ad extinctorum fratrum solacium. Ideo
nunc eum dicit optare adventum leonis, paulo post «Dardaniusque
nepos Veneris». Constat etiam Aenean Dardanum dictum, ut ostendit
in quarto «hauriat hunc oculis ignem crudelis ab alto Dardanus»,
item Ilioneus «hinc Dardanus ortus, huc repetit»; nam latenter
etiam illud nomen ostendit.

161. COMMIXTA GRANDINE NIMBVS secundum Iunonem «his ego nigrantem
commixta grandine nimbum». Et bene etiam grando adicitur, quia
poterat nimbus contemni.

164. DE MONTIBVS AMNES ne vel investigare Tyrii possent reginam.

166. DEVENIVNT bene subprimit rem pudendam; sic Terentius «‘quid
tum’ fatue? fateor». PRIMA ET TELLVS satis perite loquitur; nam
secundum Etruscam disciplinam nihil tam incongruum nubentibus
quam terrae motus vel caeli. ET PRONVBA IVNO quae nubentibus
praeest. Iunonem autem dedisse signa per tempestatem constat et
pluvias, quae de aëre fiunt.

167. FVLSERE IGNES Varro dicit «aqua et igni mariti uxores
accipiebant»; unde hodieque et faces praelucent et aqua petita de
puro fonte per puerum felicissimum vel puellam interest nuptiis,
de qua nubentibus solebant pedes lavari.

168. VLVLARVNT bene medium elegit sermonem; nam ait Lucanus «non
tu laetis ululare triumphis». In luctu autem ululari, non dubium
est.

170. SPECIE FAMAVE MOVETVR species rerum praesentium est, quod
quasi aspicitur, fama autem rerum absentium. Hoc ergo dicit: non
eam movit nec praesens deformitas, quod non in thalamo sed in
specu concubuerat, nec futura mox fama.

171. MEDITATVR exercet; sic Horatius «et horridam cultis diluviem
meditatur agris». Nec incongrue dictum; actus enim est in ipsa
meditatione; nam exercitium est meditatio. Sciendum tamen hodie
hoc in usu non esse.

172. CVLPAM ut supra «succumbere culpae».

174. FAMA MALVM definitio est, ut ‘quo’ ex praecedenti pendeat
nomine; quamquam alii ‘qua’ legant. Sane ‘quo’ nisi definitio
sit, legi non potest; nec enim procedit ut ordo sit ‘Fama, quo
non aliud malum velocius’.

175. MOBILITATE VIGET dat ei σωματοποιΐαν, et laudat a contrario;
cum enim omnia labore minuantur, haec crescit.

176. ATTOLLIT IN AVRAS sumpta licentia, quae minuebatur timore.

177. INGREDITVRQVE SOLO ET CAPVT INTER NVBILA CONDIT hoc vult
ostendere, nec humili eam fortunae parcere nec superiori.

178. TERRA PARENS generale est: parens rerum omnium. IRA INRITATA
DEORVM amphibolon est, utrum sua ira propter exstinctos
gigantas, an ‘ira deorum inritata’, quae exstinxerat gigantas.

179. EXTREMAM aut post omnes gigantas, quippe ad deorum ultionem
nata – nam per ipsam eorum crimina vulgata sunt - aut certe
‘extrema’ pessima, omnes enim qui de medicina tractant dicunt
naturale esse ut inutiliores sint qui nascuntur ultimi. VT
PERHIBENT quotienscumque fabulosum aliquid dicit, solet inferre
‘fama est’. Mire ergo modo, cum de ipsa fama loqueretur, ait ‘ut
perhibent’.

180. PEDIBVS CELEREM ET PERNICIBVS ALIS convertit rerum epitheta;
nam ‘pernix’ pedum est, ut «pernicibus ignea plantis»,
‘celeritas’ pennarum est, ut «celerique fuga sub sidera lapsae».

181. QVOT SVNT CORPORE PLVMAE non ipsius, sed in omnium
corporibus; nam exaggeratio est, ac si diceret ‘quot sunt
arenae’.

182. OCVLIS SVBTER adverbium est, ac si diceret ‘non sub plumis,
sed sub ipsa’.

183. TOT LINGVAE infinitus est numerus; nam re vera quot sunt
homines in quibus fama est, tot ora habet quae sunt hominum.

184. NOCTE VOLAT bene naturalem rem dixit; nam quanto celatum est
aliquid, tanto magis requiritur. Et sine dubio incipiens fama
semper obscura est; quae divulgata conquiescit, unde ait «luce
sedet». TERRAEQVE PER VMBRAM noctem umbram terrae esse nusquam
apertius significavit.

186. CVSTOS speculatrix. SVMMI CVLMINE TECTI per domos nobilium.

187. TVRRIBVS AVT ALTIS per regum domos. MAGNAS TERRITAT VRBES
magnos populos; et dicit plebeios.

188. TENAX in omnibus perseverans.

190. GAVDENS propter inventam materiam. FACTA ATQVE INFECTA sicut
sequentia indicant.

192. DIGNETVR libravit sermonem, quasi personae superioris.

193. LVXV QVAM LONGA id est nunc hiemem inter se luxu fovere in
quantum longa est ipsa hiemps. Facit talem etiam alibi figuram,
ut «Thybris ea fluvium, quam longa est, nocte tumentem leniit»
pro ‘quam longa est ipsa nox’.

194. REGNORVM INMEMORES hoc fingit; nam et illi curae est
Carthago et Aeneae Italia.

195. DEA FOEDA crudelis.

196. IARBAM filium Iovis Ammonis. Liber cum Indos peteret et per
Xerolibyam exercitum duceret, fatigatus siti Iovis sui patris
imploravit auxilium, et statim viso ariete fons secutus est. Vnde
factum est Iovi Ammoni, ab arenis dicto, simulacrum cum capite
arietino; quod ideo fingitur, quia satis eius sunt involuta
responsa.

198. RAPTA stuprata, ut «et rapti Ganymedis honores». GARAMANTIDE
NYMPHA et proprium potest esse et gentile; nam Garamantes sunt
iuxta Libyam.

200. CENTVM finitus pro infinito.

201. EXCVBIAS DIVVM AETERNAS definitio est aeterni ignis. Quid
est ignis pervigilis? Excubiae deorum. Et sciendum non vacare
ratione ut in aliquibus templis sit ignis pervigil; nam
potestates aut terrenae sunt aut aëriae aut aetheriae; sed quia
aether ignis est, ideo in aetheriarum potestatum templis ignis
est, ut reddatur eis imago sui elementi. Est autem Iovis, qui
aether est, <et> Minervae, quae supra aetherem est; unde de
patris capite procreata esse dicitur.

203. ISQVE AMENS ANIMI et amator et barbarus. Sane nomen esse
ostendit ponendo genetivum. AMARO aspero, ut «hostis amare, quid
increpitas?».

204. MEDIA INTER NVMINA DIVVM ac si diceret ‘diis testibus’, ut
Sallustius «quam mediusfidius veram licet mecum recognoscas».

205. SVPPLEX ORASSE SVPINIS partim precatur, unde ait ‘supplex’;
partim conqueritur, unde ait ‘orasse’, id est dixisse; hinc et
oratores dicimus.

206. MAVRVSIA Maura; nam protentio est.

207. NVNC EPVLATA dum in epulis est; nam eum deseruit
participium. Et bene ‘nunc’ dixit; officia enim in deos, licet
aeternam habeant gratiam, tamen in praesenti plus valent. Semper
autem Iovi propter hospitalitatem libatur. Et bene conqueritur,
quia humanas res ne tum quidem curat, cum ei tribuitur honos
sacrificii. LENAEVM Bacchicum; nam Liber ‘Lenaeus’ dicitur, quia
lacubus praeest, qui et Graece ληνοί dicuntur; nam cum sit
Graecum, a mentis delenimento non potest accipi.

209. NEQVIQVAM HORREMVS quia non iudicio hoc facis. CAECIQVE
IGNES non quia non videntur, sed quorum origo non apparet. Alii
enim de ventis dicunt fieri, alii de nubibus, alii de aëre. IN
NVBIBVS ac si diceret, non ex te; Iuvenalis «nec ventorum rabie
sed iratus cadat in terras et iudicet ignis».

211. FEMINA invidia a sexu. Et iam incipit specialis conquestio.
Est autem ordo: femina errans, quae in nostris finibus urbem
posuit.

212. PRETIO ut ostendat eam nec meruisse per gratiam nec
invasisse virtute. Et si vendidit, quid conqueritur? Scilicet vel
defraudatus per corium, vel de nuptiarum promissione. LITVS ut
et supra diximus, terram mari vicinam. Modo etiam infertilem vult
ostendere.

213. LOCI LEGES DEDIMVS aut quam tributariam fecimus, aut cui
ideo concessimus civitatem, ut in nostrum veniret matrimonium.
NOSTRA pro ‘mea’. Est autem nobilium hic sermo; Numanus «en qui
nostra sibi bello conubia poscunt». Sallustius «nos in tanta
doctissimorum copia».

214. DOMINVM ut superius «liceat Phrygio servire marito». Est
autem de iure, quasi per coëmptionem. PARIS similis Paridi,
iniuria a persona. Et bene ‘Paris’ quasi qui sustulit pactam. Sic
Iuvenalis «et calvo serviret Roma Neroni». SEMIVIRO COMITATV ut
«o vere Phrygiae! Neque enim Phryges».

216. MAEONIA MITRA Lydia; nam utebantur et Phryges et Lydi mitra,
hoc est incurvo pilleo, de quo pendebat etiam buccarum tegimen.
CRINEMQVE MADENTEM SVBNIXVS crinem unguentatum subnixum habens.

217. RAPTO POTITVR stupro fruitur; nam proprie raptus est
inlicitus coitus. Nec enim hic rapuerat.

218. TEMPLIS QVIPPE TVIS FERIMVS ac si diceret ‘non mirum si haec
patimur te colentes’. FOVEMVS INANEM aut quia frustra te
credimus mundi esse rectorem aut quia me tuum filium esse
confido. ‘Fovemus’ autem quasi in se infirmam.

220. OCVLOSQVE AD MOENIA TORSIT REGIA ut inde pellat Aenean. Nec
videatur esse contrarium quod turbantur omnia Iove Africam
respiciente; nam utrumque a turpi liberat fama.

223. VOCA ZEPHYROS aut quibus Aeneas naviget, unde est «nec
zephyros audis spirare secundos», aut qui vehant Mercurium, ut
«ventosque secabat», item «rapido pariter cum flamine portant».

224. TYRIA CARTHAGINE pro ‘Carthagini’; et, pro adverbio in loco,
de loco posuit; sic Horatius «Roma Tibur amem, ventosus Tibure
Romam» pro ‘Tiburi’.

225. EXPECTAT moratur, deterit tempus.

227. NON ILLVM NOBIS κατὰ τὸ σιωπώμενον intellegimus. PVLCHERRIMA
epitheton perpetuum, nec ad praesens negotium pertinens.

228. GRAIVMQVE IDEO BIS VINDICAT ARMIS alii dicunt ‘bis’ semel a
Diomedis singulari certamine, in quo a Diomede percussus est saxo
- Iuvenalis «vel quo Tydides percussit pondere coxam Aeneae» -
et item in excidio, sicut legimus «descendo ac ducente deo». Alii
dicunt propter Diomedis et Achillis certamina singularia. Sed
quando cum Achille dimicavit, a Neptuno liberatus est. Potest
tamen quod pro ea factum est dicens «et potes in totidem classes
convertere nymphas». Potest etiam alter sensus esse; nam Troia
antea ab Hercule, qui et ipse Graecus fuit, capta est, ut
intellegamus iam tunc Aeneam natum fuisse; nec enim multum tempus
interfuit, cum constet Priamo tunc ab Hercule imperium traditum.

229. GRAVIDAM IMPERIIS unde multi imperatores possent creari, ut
«hinc populum late regem». Ideo autem ‘gravida’ ablativo iungitur
quia etiam ‘gravis illa re’ dicimus, unde est huius origo
sermonis; sic Plautus in Amphitryone «uxor tua non puero, sed
peste gravida est». BELLOQVE FREMENTEM exceptis temporibus quibus
a Latino regebatur, ut «longa populos in pace regebat»; nam
alias bellicosa fuit Italia.

231. PRODERET modo ‘protenderet’, hoc est ‘propagaret’. ‘Propago’
autem si genus significet, ‘pro’ brevis est, ut «sit Romana
potens Itala virtute propago»; si de arbore dicas, producitur
‘pro’, ut «flexos propaginis arcus exspectant». ‘Prodere’ sane
significat et decipere, ut «unius ob iram prodimur». Et est in
infinitum haec glossula polysemos.

233. SVPER SVA LAVDE pro sua laude. Et Graecum est schema; sic
enim Demosthenes ὑπὲρ τοῦ στεφάνου, id est ‘pro corona’. MOLITVR
praeparat, exercet.

234. ASCANIONE propter illud quod frequenter diximus, ipsi
imperium deberi. Ideo autem hoc adserit poeta, ut laudando Iulum
Caesarem laudet, quia ab eo originem ducit, ut «Iulius a magno
demissum nomen Iulo». ROMANAS INVIDET ARCES honestior elocutio
est si addamus quam rem invidemus, ut «Liber pampineas invidit
collibus umbras».

235. INIMICA IN GENTE praeoccupat quasi praescius.

236. PROLEM AVSONIAM ut in sexto «nunc age Dardaniam prolem quae
deinde sequatur gloria».

237. HAEC SVMMA EST id est ‘mei praecepti collectio’. Iuvenalis
«in summa, non Maurus erat neque Sarmata».

238. PARERE PARABAT non respondet quasi numen inferius, sed
dictis obtemperat.

239. TALARIA NECTIT Mercurius ideo dicitur habere pennas, quia
citius ab omnibus planetis in ortum suum recurrit; unde et velox
et errans inducitur, ut «quos ignis caeli Cyllenius erret in
orbes».

242. TVM VIRGAM CAPIT id est caduceum, quod primo Apollo habuit
et donavit Mercurio, lyra sibi tradita; sic Horatius «fraternaque
umerum lyra». Huius autem virgae haec ratio est. Mercurius et
orationis deus dicitur et interpres deorum; unde virga serpentes
dividit, id est venena. Nam bellantes interpretum oratione
sedantur. Vnde secundum Livium legati pacis ‘caduceatores’
dicuntur; sicut enim per fetiales bella indicebantur, ita pax per
caduceatores fiebat. Ἑρμῆς autem Graece dicitur ἀπὸ τῆϛ
ἑρμηνείας, Latine interpres. ANIMAS pro ‘umbras’ secundum
poeticum morem. Animae enim in caelo sunt, ut «visa dehinc caelo
facies delapsa parentis». huius autem rei ratio alterius est
scientiae.

244. LVMINA MORTE RESIGNAT claudit, perturbat. Est et aliud quod
physici dicunt, pupillas, quas in oculis videmus, morituros ante
triduum non habere; quibus non visis est summa desperatio. Hoc
ergo dicit ‘resignat’, hoc est ‘aufert signa luminibus’.

245. TRANAT transvolat, ut «nare per aestatem liquidam suspexeris
agmen».

246. APICEM ET LATERA bene ei quae sunt hominis dat; nam rex fuit
qui, cum audisset oraculo cavendum esse a Iovis filio et timore
nullum susciperet, a Perseo in montem conversus est viso Gorgonis
capite, eo quod illum noluit suscipere. Vt autem in primo
diximus, peritus astrologiae fuit; nam et Herculem docuit. Sane
Latine ‘Telamo’ dicitur, sicut Nilus Melo.

247. FVLCIT sustinet; nam altus est nimis.

250. NIX ‘nivis’ facit; sed verbum ‘ninguit’ non hinc venit, sed
ab eo quod est ‘haec ninguis’ et ‘hae ningues’; Lucretius «albas
effundere ningues». ‘Ninguit’ autem prima persona caret et
secunda, quia non est in nostro arbitrio.

251. PRAECIPITANT ut «nox umida caelo praecipitat». SENIS aut
propter aetatem aut adlusit ad nives, ut «gelidus canis cum
montibus umor liquitur».

252. PARIBVS ALIS leni volatu, ut «dixit et in caelum paribus se
sustulit alis». CYLLENIVS aut ab avia, unde paulo post «Cyllenia
proles», aut a Cyllene, Arcadiae monte, ubi dicitur esse
nutritus.

253. TOTO CORPORE uno impetu excussus. Sic Lucanus «nec se
tellure cadaver paulatim per membra levat terraque repulsum est
erectumque semel».

254. AVI SIMILIS incongruum heroo credidit carmini, si mergum
diceret. Vt alibi ciconiam per periphrasin posuit, «candida venit
avis longis invisa colubris»; sic est et «testa cum ardente
viderent scintillare oleum».

257. LITVS HARENOSVM AD LIBYAE bene ‘harenosum’ addidit; nam in
Libya erat, sed non in harenosa. Mauritania enim aspera et
silvestris est.

258. MATERNO AB AVO per Maiam, Atlantis filiam.

259. MAGALIA Afrorum casas. Et ‘mapalia’ idem significant; sed
‘magalia’ ‘ma’ producit, ‘mapalia’ vero corripit, ut «et raris
habitata mapalia tectis».

261. IASPIDE FVLVA pro ‘viridi’, ut «fulvaque caput nectentur
oliva». Dicit etiam Plinius in Naturali Historia multa esse
iaspidum genera, in quibus etiam fulvum commemorat.

262. ENSIS ERAT pro ‘vagina’ posuit. Et multi iaspidem volunt ad
gratiam pertinere. LAENA genus vestis. Est autem proprie toga
duplex, amictus auguralis.

265. INVADIT habitum futurae orationis ostendit. Et notandum non
eum tantum nuntii sed etiam caduceatoris, id est oratoris,
officio fungi; nam et persuadet et nuntiat.

266. VXORIVS uxori serviens, Horatius «uxorius amnis».

268. IPSE dat dictis auctoritatem, ut «quae Phoebo pater
omnipotens». CLARO DEMITTIT OLYMPO Olympus quasi ὁλολαμπὴς dictus
est sive mons sit Macedoniae, qui dicitur esse diversorium
deorum, sive caelum; unde addidit ‘claro’, ut «Plemyrium
undosum». Accentus sane Graecus tunc potest esse si sit Graeca
declinatio, ut ‘Olympos Olympon’. Nam Latina ‘Olympi’.

269. TORQVET regit, sustinet, ut «cuncta tuo qui bella, pater,
sub numine torques». NVMINE autem est aut ‘nutu’ aut ‘potestate’.

270. HAEC quae dicturus est; nam supra dicta ex se dixerat.

271. TERIS per neglegentiam tempora consumis. Sallustius «ibi
triennio frustra trito».

274. SVRGENTEM crescentem, ut «surgentem in cornua cervum», item
«surgentemque novae Carthaginis arcem».

276. DEBENTVR honestius plurali numero respondit. CYLLENIVS
antonomasivum est pro proprio. ORE oratione.

277. MORTALES VISVS aut oculis se Aeneae sustulit, aut humanam
reliquit effigiem quam sumpserat ut ab Aenea posset videri, quod
melius est. MEDIO SERMONE atqui exsecutus est omnia quae Iuppiter
dixerat. Sed sermo est consertio orationis et confabulatio
duorum vel plurium; medius ergo est sermo cum persona cum qua
quis loquitur non respondet, ut nunc fecit Aeneas.

280. ARRECTAEQVE HORRORE COMAE subaudis ‘sunt’.

281. DVLCESQVE RELINQVERE TERRAS minus est ‘quamquam’. Et, ne
videatur ingratus, deorum excusatur imperio; sic ipse in sexto
«sed me iussa deum».

283. AMBIRE blanditiis circumvenire. Et ‘ambio illam rem’
dicimus, ut «neu conubiis ambire Latinum».

284. EXORDIA orationem. Sed exordium in duo dividitur, in
principium et orationem, sicut in rhetoricis legimus.

287. ALTERNANTI varia mente tractanti. Et per hoc ostenditur
cogitasse eum etiam amorem sed praetulisse voluntatem deorum.

289. TACITI sine strepitu celantes consilia.

290. ARMA PARENT contra impetum iratae forte reginae.

291. QVANDO non est temporis, sed significat ‘siquidem’ et est
coniunctio ratiocinantis. Sane ‘quando’ ‘do’ brevis est
naturaliter; sic Serenus «quando flagella ligas ita liga».
Vergilius usurpat «si quando Thybrim vicinaque Thybridis arva».

294. QVIS REBVS DEXTER MODVS qui sit optimus rebus eventus.

295. LAETI alacres, festini. FACESSVNT frequentativum est, ut in
Georgicis «matris praecepta facessit». Alias ‘discedit’
significat, ut Terentius «haec hinc facessat, tu molestus ne
sies».

297. PRAESENSIT ac si diceret ‘antequam ille moliretur’. Et nimia
in hoc vis amantis exprimitur.

298. OMNIA TVTA deest ‘etiam’; et est exaggeratio. EADEM FAMA
quae et Iarbae nuntiaverat.

299. CVRSVMQVE PARARI navigationem, ut «ni teneant cursus».

300. INOPS ANIMI sine animo, sine consilio.

301. BACCHATVR furit more Bacchantum. Et bene uno sermone
praeoccupavit futuram comparationem.

302. THYIAS Baccha; nam sicut a Baccho Bacchae, sic et a Thyoneo
Thyiades dicuntur. ‘Commotis’ autem ‘sacris’ ideo dixit, quia in
sacrorum renovatione commovebantur simulacra, unde Horatius «non
ego te candide Bassareu invitum quatiam». TRIETERICA triennalia;
Liberi enim sacra tertio quoque anno innovabantur. Sane sciendum
‘orgia’ apud Graecos dici sacra omnia, sicut apud Latinos
‘caerimoniae’ dicuntur; sed iam abusive sacra Liberi ‘orgia’
vocantur, vel ἀπὸ τῶν ὀρέων.

303. NOCTVRNVSQVE nocte celebratus; unde ipsa sacra ‘nyctelia’
dicebantur, quae populus Romanus exclusit causa turpitudinis.
CITHAERON autem mons est, ex quo clamor veluti numinis Bacchas
vocabat.

305. DISSIMVLARE ETIAM satis artificiosa allocutio; nam et sibi
consulit sub facie utilitatis Aeneae. ‘Dissimulare’ autem ideo,
ac si diceret ‘ita rem pudendam cogitas ut eam fateri nolis’;
supra enim dixerat «quae rebus sit causa novandis dissimulent».

307. DATA DEXTERA foedus amicitiarum.

309. HIBERNO SIDERE non hieme sed hiemali sidere, aut propter
quod ait supra «dum pelago desaevit hiemps et aquosus Orion».
Ergo aut ‘tempore’, ut «quo sidere terram vertere, Maecenas», aut
re vera ‘sidere’ propter Orionem.

311. CRVDELIS etiam in te odio mei; sic Lucanus de Caesare
«saevitia est voluisse mori». DOMOSQVE IGNOTAS ac si diceret
‘Carthago iam tibi nota est, licet et hic aliena sint arva’.

312. TROIA ANTIQVA MANERET ‘si’ deest; et quasi per
interrogationem intellegendum.

314. MENE FVGIS adhuc aperte non vult inputare beneficia, sicut
paulo post irata.

315. NIHIL IPSA RELIQVI non pudorem, non regnum.

316. INCEPTOS HYMENAEOS qui novitate sunt dulces.

318. DVLCE MEVM tegit rem inhonestam; sic Terentius «seu tibi
morigera fuit in rebus omnibus».

320. TYRANNI nihil intererat apud maiores inter regem et
tyrannum, ut «pars mihi pacis erit dextram tetigisse tyranni».

323. FAMA PRIOR quae melior fuit sine dubio. HOSPES Aeneas et
hospes fuerat et maritus, sed modo maritum se negat, hospitem
confitetur; unde nunc Dido hoc dicit ‘cui me deseris hospes,
quoniam hoc solum nomen restat de coniuge’, hoc est ‘superest’.
Alii ‘restat’ intellegunt ‘resistit’, id est ‘contrarium tibi
est’. Non nulli dicunt ‘hoc solum nomen quoniam superest, ut te
coniugem dicam’. Dicitur autem ingenti adfectu hos versus
pronuntiasse, cum privatim paucis praesentibus recitaret Augusto;
nam recitavit voce optima primum libros tertium et quartum.

327. SALTEM ‘vel hoc’. Est autem sermo tractus a captivis, qui
cum tenerentur ab hostibus dicebant ‘sublatis omnibus, salutem
concede’. Inde per synaeresin hic natus est sermo, ut in
contemptu rerum multarum petituri aliquid ‘saltem’ dicamus.

328. ANTE FVGAM SVBOLES et amatorie et amare; nam haec fugam
dicit, quam ille nominat profectionem. Amor autem ex filii
desiderio conprobatur. SI QVIS MIHI bene iterat ‘mihi’. Et
secundum ius loquitur; nam ubi non est iustum matrimonium, liberi
matrem sequuntur.

329. QVI TE TAMEN ORE REFERRET aut sic dixit quasi amatrix, ut
supra de Ascanio «infandum si fallere possit amorem», aut illud
dicit ‘optarem filium similem vultui, non moribus tuis’.

331. IOVIS MONITIS bene praescribit, ne ei det impietatem. Sane
et ‘haec monita’ dicimus, ut «Carmentis nymphae monita et deus
auctor Apollo», et ‘hos monitus’, ut Persius «hos pueris monitus
patres infundere lippos». IMMOTA TENEBAT LVMINA physicum enim est
ut qualitatem animi ex oculorum aut corporis stabilitate aut
mobilitate noscamus. Ergo modo vult ostendere Aenean a proposito
non esse deviaturum.

333. EGO TE QVAE PLVRIMA FANDO controversia est plena, in qua et
purgat obiecta, removens a se crimen ingrati, et veniali utitur
statu, profectionem suam retorquens in voluntatem deorum. Habet
etiam finem; nam purgat obiectam fugam nomine profectionis.

335. PROMERITAM praestitisse, bene gessisse; et est sermo de his
qui per contrarium magis lucent: Terentius «ita me velim ames
promerentem pater», id est bene agentem. Et congruit, ut praestet
qui bene agit; contra alibi «quid commerui aut peccavi, pater?»
id est quid male egi? MEMINISSE PIGEBIT ELISSAE ‘memini’ et
‘illius rei’ dicimus, ut hoc loco, et ‘memini illam rem’, ut
«numeros memini, si verba tenerem».

336. DVM MEMOR IPSE MEI de futuro dixit et congrue; nam ‘piget’
ad futurum spectat, ‘pudet’ ad praeteritum. Et licet paene una
sit significatio, tamen dicimus ‘piget me illud facere’, ‘pudet
fecisse’; unde interdum, praecipue a Sallustio, simul ponuntur.

337. PRO RE PAVCA LOQVAR remoto ingrati crimine descendit ad
causam. NEQVE EGO HANC ‘profectionem’ subaudis; nam posteriori
non potest iungi, ne sit confessio.

339. PRAETENDI TAEDAS probat non esse matrimonium. AVT HAEC IN
FOEDERA VENI aut matrimonii, et iungendum est superiori, aut
certe ad posteriora pertinet et hoc dicit ‘non ad hoc veni, ut
hic morarer’, sicut et nunc probat «me si fata meis paterentur
ducere vitam», et dixit in primo «quae me cumque vocant terrae».
Ergo ‘veni’ ‘consensi’, hoc est ‘non ad haec consensi foedera, ut
cum vellem discedere, non liceret’.

340. MEIS AVSPICIIS argumentatur a necessitate. Et ‘auspiciis’
ideo, quia maiores omnia auspicato gerebant; ergo ‘auspiciis’
‘dispositionibus’.

341. SPONTE MEA modo nomen est; nam et genus et casum habet. Sic
et ‘mane’, cum ei et genus et casus addiitur, nomen est, ut «dum
mane novum, dum gramina canent». Sic est et «forte sua Libycis
tempestas appulit oris». Alias adverbia sunt. Verum autem dicit,
non sua sponte; nam supra legimus «hos cape fatorum comites»,
item «diversas quaerere terras auguriis agimur divum».

344. RECIDIVA post casum restituta.

345. GRYNAEVS APOLLO Clazomenae civitas est Asiae; unde Horatius
«dives agebat Clazomenis». Iuxta hanc nemus est Gryneum, ubi
Apollo colitur. Inde ergo nunc epitheton dedit, licet in Delo
acceperit oraculum.

346. LYCIAE SORTES nec hinc accepit responsum, sed sic dixit
‘Lyciae’ ac si diceret Apollineae.

347. HIC AMOR, HAEC PATRIA EST eo, inquit, desiderio per
voluntatem deorum circa Italiam teneor quo possem circa Troiam.
Et ad illud spectat quod dixit «Troia per undosum peteretur
classibus aequor».

350. ET NOS FAS ‘nobis fas’ dicimus, sed hoc loco non est
iungenda elocutio, ne sit vitium; nam legimus «fas mihi Graiorum
sacrata resolvere iura». Sed hoc dicit: ‘fas est etiam nos extera
regna requirere’.

352. NOX OPERIT TERRAS a verisimili, ideo tempus posuit. QVOTIENS
autem hoc est, per unamquamque noctem.

353. IN SOMNIS more suo pro ‘in somniis’. TVRBIDA terribilis,
quod et umbrae convenit et parentis auctoritati.

354. ME PVER ASCANIVS amor Ascanii scilicet admonet.

355. QVEM longe repetiit, et ad Ascanium rettulit; et, licet
excusetur, tamen σολοικοφανές est.

356. INTERPRES DIVVM Ἑρμῆς expressit verbum de verbo. AB IPSO id
est ‘magno’, ut supra «ipse deum tibi me claro dimittit Olympo».

357. VTRVMQVE CAPVT meum et tuum, aut Iovis et Mercurii, aut meum
et Ascanii. CELERES MANDATA PER AVRAS ut supra «celeres defer
mea dicta per auras».

358. MANIFESTO IN LVMINE aut ‘claro’, aut in nimbo, cuius maius
est lumen; sic Lucanus «postquam se lumine vero implevit».

359. HIS AVRIBVS HAVSI accepi; et est pleonasmos.

361. SEQVOR ut «Italiam sequimur fugientem».

362. IAMDVDVM ab initio orationis. AVERSA irata: ut «diva solo
fixos oculos aversa tenebat».

364. LVMINIBVS TACITIS ipsa tacita, ut «tacitumque obsedit limen
Amatae», pro ‘ipsa tacita’. Sequitur autem invectio, quae semper
statu caret.

365. NEC TIBI DIVA PARENS non est sola in Aenean vituperatio, sed
etiam in se obiurgatio, quia dixerat «credo equidem, nec vana
fides, genus esse deorum»; unde nunc dicit «generis nec Dardanus
auctor».

366. PERFIDE amantum verbo eum increpat; sic supra «dissimulare
etiam sperasti, perfide?».

367. CAVCASVS mons Scythiae inhospitalis. HYRCANAEQVE TIGRES
Arabicae; nam Hyrcania silva est Arabiae. Et notandum relictis
mediis conparationibus eum augmenta fecisse; nam post deos non
homines sed saxa intulit.

368. QVID DISSIMVLO? tacitae quaestioni occurrit, ne quis eius
nimiam iracundiam reprehenderet dicens Aenean posse mitigari
forsitan precibus.

370. MISERATVS AMANTEM ‘miseratus’ accusativum regit, ut hoc
loco, ‘misereor’ genetivum, ut «miserere animi non digna
ferentis».

371. QVAE QVIBVS ANTEFERAM amphibolia: ‘quid prius, quid
posterius dicam?’. NEC MAXIMA IVNO aut in Iunonem male dictum
est, ut eam non esse maximam dicat, sicut etiam in Iovem; nam
convicium est, quod eum Saturnium dicit, hoc est nocentem. Aut
certe iungitur, ut ‘nec Iuno aspicit nec Iuppiter’.

373. NVSQVAM TVTA FIDES hoc est, nec apud rem nec apud hominem;
Terentius «quid credas, aut cui credas?» et declamavit per
contrarium; nam omnis fides tuta est; ‘haec’ ait ‘nusquam tuta’.
EIECTVM naufragum; legimus enim «huc pauci vestris adnavimus
oris». Et est separandum. LITORE EGENTEM id est ‘egentem
litoris’, ut «hospitio prohibemur harenae».

374. REGNI IN PARTE ut «ac dominum Aenean in regna recepit», quod
Iarbas queritur.

375. AMISSAM CLASSEM subaudis ‘renovavi’.

376. FVRIIS INCENSA FEROR quia multa erat in deos locutura. Et
bona praemittitur excusatio; nam numina non credere curare
mortalia et ab his non sperare furoris est; subiungit enim ‘si
quid pia numina possunt’.

377. NVNC LYCIAE SORTES inrisio est honesta satis, cum his verbis
fit quibus laus praemissa est, ut «et nobis idem Alcimedon duo
pocula fecit», «necdum illis labra admovi, sed condita servo»;
scimus autem Aenean superius haec verba dixisse.

379. QVIETOS SOLLICITAT Cicero in libris de deorum natura
triplicem de his dicit esse opinionem: deos non esse, cuius rei
auctor apud Athenas exustus est; esse et nihil curare, ut
Epicurei; esse et curare, ut Stoici, secundum quos paulo post «si
quid pia numina possunt». Nam modo secundum Epicureos ait «ea
cura quietos».

380. REFELLO redarguo.

381. I, SEQVERE ITALIAM VENTIS satis artificiosa prohibitio, quae
fit per concessionem; quae tamen ne non intellecta sit
persuasio, permiscenda sunt aliqua quae vetent latenter, ut
‘ventis’ ‘per undas’; sic Terentius «profundat, perdat, pereat;
nihil ad me attinet».

382. MEDIIS SCOPVLIS aut ‘manifestis’, ut «medioque ex hoste
recepi», aut illa saxa dicit quae sunt inter Africam et Sardiniam
Siciliamque.

383. HAVSVRVM luiturum, daturum. DIDO potest et vocativus esse et
accusativus.

384. SEQVAR ATRIS IGNIBVS ABSENS alii ‘furiarum facibus’ dicunt,
hoc est ‘invocatas tibi immittam Diras’; alii ‘sociorum’, ut
paulo post «ferte citi flammas». Melius tamen est ut secundum
Vrbanum accipiamus «atris ignibus» ‘rogalibus’, qui visi
tempestatem significant, ut Aeneae, sicut in quinto legimus,
contigit; hoc ergo nunc quod factura est dicit, id est ‘occidam
me et rogalibus te persequar flammis’. ‘Absens’ quasi ‘mortua’.
‘Rogalibus’ autem mali ominis, quod ‘atris’ dixit; legimus et in
Horatio «nigrorumque memor dum licet ignium».

385. ANIMA SEDVXERIT ARTVS hypallage pro ‘animam artubus
seduxerit’.

386. OMNIBVS VMBRA LOCIS ADERO dicunt physici biothanatorum
animas non recipi in originem suam, nisi vagantes legitimum
tempus fati conpleverint; quod poetae ad sepulturam transferunt,
ut «centum errant annos». Hoc ergo nunc dicit Dido: ‘occisura me
ante diem sum; vaganti mihi dabis poenas, nam te persequar
semper; si autem fuero recepta in originem, poenas tuas audiam,
quas videre non potero’. Hic ergo sensus est: si tempestatem
evaseris flammarum rogalium, umbra mea te persequetur; si et hanc
evaseris, vel recepta audiet famam suppliciorum tuorum.

388. MEDIVM SERMONEM propter hoc quod sequitur, «multa metu
cunctantem et multa parantem dicere».

391. SVSCIPIVNT FAMVLAE subaudis ‘eam’.

397. TVM VERO TEVCRI INCVMBVNT regis praesentia; sic in nono
«tunc vero incumbunt, urguet praesentia Turni».

399. FRONDENTESQVE FERVNT REMOS non qui erant, sed qui esse
poterant, ut «quos ego sim totiens iam dedignata maritos».

400. FVGAE STVDIO celeris profectionis, ut «ille volans simul
arva fuga simul aequora verrit».

401. CERNAS honesta figura si rem tertiae personae in secundam
referas, ut ‘si quis cernat’.

402. FORMICAE ad studium respicit comparatio hoc loco. Et
notandum cautelam exprimi per hanc comparationem; Horatius
«parvula, nam exemplo est, magni formica laboris», Iuvenalis
«formica tandem quidam expavere magistra». Sane ‘formica’ dicta
est ab eo quod micas ferat. FARRIS solum nomen est quod ‘r’
geminet in genetivo; monadicon est ergo, sicut ‘sol’. Item ‘cor
cordis’ solum in ‘dis’ mittit genetivum; item ‘s’ geminat ‘as
assis’. Et haec carent exemplis.

403. CVM POPVLANT antique dixit; nam hoc verbum apud veteres
activum fuit, nunc tantum deponens est. HIEMIS MEMORES Horatius
«quae, simul inversum contristat Aquarius annum, non usquam
prorepit».

404. IT NIGRVM CAMPIS AGMEN hemistichium Ennii de elephantis
dictum, quo ante Accius usus est de Indis.

405. CALLE ANGVSTO ‘callis’ est semita tenuior, callo pecorum
praedurata; ‘semita’ est semis via, unde et semita dicta est;
‘via’ est actus dimidius, qua potest ire vehiculum; nam ‘actus’
duo carpenta capit propter euntium et venientium vehiculorum
occursum. GRANDIA TRVDVNT quae portare non possunt.

407. MORAS tardas, morantes.

409. FERVERE LATE infinitus hic a tertia est coniugatione, id est
a ‘fervo fervis’; nam secundae coniugationis verba, perdito ‘e’
quod habent ante ‘o’, in tertiam migrant, ut ‘ferveo fervo’,
‘fulgeo fulgo’. Hinc est «fervere Leucaten auroque effulgere
fluctus». Sic etiam Horatius «vade, vale, cave ne titubes
mandataque frangas»; nam ‘cave’ ‘ve’ longa est, nec vocalis
sequitur, ut in Vergilio «‘vale, vale’, inquit, ‘Iolla’». Sed
dicimus a tertia esse coniugatione imperativum, ut ‘cavo cavis’;
hinc etiam Catullus ‘cavere’ dixit.

410. ARCE EX SVMMA regum enim fuit habitare in arcibus propter
tutelam. Denique Romae Valerius, cum in Esquiliis domum haberet
altissimam, invidiae causa eam complanavit. Item Augustus post
Actiacum bellum Palatium ex suo praecepto aedificatum, cum esset
domus privata, donavit rei publicae.

411. TANTIS CLAMORIBVS nautarum scilicet.

412. IMPROBE AMOR exclamatio a poeta contra amorem. Et hoc est
quod Horatius dicit «hoc amet, hoc spernat promissi carminis
auctor». Tale est et illud in tertio «auri sacra fames», id est
cupiditas; nam et illic amoris est increpatio, qui secundum
philosophos omnium generalis est rerum. Hinc est quod apud
inferos Eriphyla inter amantes commemoratur, quae monile
concupierat.

413. IRE ITERVM IN LACRIMAS hinc est amoris inprobitas, quae
lacrimis cogit rogare dudum superbam. Est autem speciosa elocutio
‘pergit in lacrimas’. PRECANDO ‘precando’ ‘cantando’. In hoc
modo ‘do’ naturaliter brevis est; sic Terentianus «ut vitae
dubius varios renovando dolores». Plerumque tamen a Vergilio
producitur, ut «cantando tu illum», item «cantando rumpitur
anguis».

414. SVMMITTERE AMORI ac si diceret ‘non Aeneae’; aut certe
Aenean amorem vocavit.

415. NEQVID INEXPERTVM FRVSTRA MORITVRA RELINQVAT frustra
rogabat, non spe inpetrandi sed ne esset quod sibi posset
inputare si non rogasset, quamquam frustra rogaret. Et ‘frustra’
ex iudicio poetae dictum est; sic Sallustius «falso queritur de
natura sua genus humanum», ut supra «hoc amet, hoc spernat
promissi carminis auctor».

416. PROPERARI LITORE CIRCVM circum litus; nam postposita
praepositio et accentum mutavit et suas perdidit vires.
‘Properari’ autem inpersonale est.

418. ET LAETI NAVTAE id est minime timentes.

419. SPERARE DOLOREM pro ‘timere’. Et est acyrologia, nam
speramus bona, timemus adversa. Hoc autem dicit: si scirem
abiturum Aenean, non tantum diligerem; si non dilexissem, minus
dolerem. SI POTVI autem pro ‘si potuissem’. Et sic est dictum, ut
«omnia praecepi atque animo mecum ante peregi»; ac si diceret
‘nihil mihi novum contigit’.

421. MIHI pro me exsequere.

422. COLERE colebat, infinitus pro indicativo.

423. MOLLES ADITVS faciles, ut «et quae mollissima fandi
tempora».

424. HOSTEM SVPERBVM postquam ex aperto denegavit se Carthagini
esse mansurum.

426. AVLIDE IVRAVI Aulis insula est in qua coniurarunt Graeci se
non ante reversuros quam Troia caperetur. Et est sensus illud
spectans «scio me Danais e classibus unum». ‘Aulide’ autem aut
‘in Aulide’ aut pro ‘Aulidi’. AD PERGAMA in Pergama, id est
contra Pergama.

427. ANCHISAE CINERES MANESVE REVELLI quod dicitur ex oraculo
fecisse Diomedes et secum eius ossa portasse, quae postea
reddidit Aeneae, cum multa adversa perferret; hinc est «salvete
recepti nequiquam cineres». Sciendum sane Varronem dicere
Diomedem eruta Anchisae ossa filio reddidisse, Catonem autem
adfirmare quod Anchises ad Italiam venit. Tanta est inter ipsos
varietas et historiarum confusio. REVELLI non ‘revulsi’; nam
‘velli’ et ‘revelli’ dicimus. ‘Vulsus’ vero et ‘revulsus’
usurpatum est tantum in participiis contra naturam.

429. QVO RVIT properat sine respectu salutis; nam hoc dicit,
‘quod peto etiam ipsi prodest’; amoris scilicet inpatientia.

430. FERENTES bene flantes, propitios.

431. QVOD PRODIDIT quod decepit. Et bene; ad diruptionem enim
coniugii inmutata voluntas sufficit.

432. PVLCHRO VT LATIO CAREAT quod illi pulchrum videtur. Sic est
illud «o tantum libeat mecum tibi sordida rura», quae tibi sic
videntur.

433. TEMPVS INANE PETO sine officio coeundi; nam ‘sine beneficio’
non procedit, cum spatium petat et requiem.

434. DVM MEA ME VICTAM D. F. D. ‘mea fortuna’ id est ‘adversa’,
ut «hac Troiana tenus fuerit Fortuna secuta»; ex eo statu in quo
est fortunam dixit. ‘Doceat’ autem ‘dolere’ illud est quia non
habet in adversis patientiam nisi qui dolere consuevit; hoc ergo
petit, ut ei praestetur tempus per quod discat adversa perferre.

435. ORO VENIAM beneficium, ut «orantes veniam». MISERERE SORORIS
genetivum tantum regit.

436. QVAM MIHI CVM DEDERIS CVMVLATAM MORTE REMITTAM sensus est:
quod beneficium cum mihi cumulatum dederis, sola morte
derelinquam. Et hic intellectus est melior, ‘quam mihi cum
dederis cumulatam’; quam lectionem Tucca et Varius probant. Nam
male quidam legunt ‘quam mihi cum dederit’, id est Aeneas,
‘cumulata morte relinquam’, et volunt intellegi ‘acceptum ab illo
beneficium morte cumulabo et sic relinquam’, ut amantes dicere
consuerunt, ut «aërii specula de montis in undas deferar;
extremum hoc munus morientis habeto»; nam si eam odio habet
Aeneas, restat ut eius morte laetetur. Sed non procedit; nemo
enim dicit ‘veniam cumulata’, sed ‘cumulatam’.

438. FERTQVE REFERTQVE non ab Aenea, qui nihil dicit, sed a
Didone fert et refert, id est iterum portat.

439. VOCES VLLAS TRACTABILIS AVDIT cur mitis non audit? Quasi
mirum est, recusat dicendo «fata obstant placidasque viri deus
obstruit aures».

440. DEVS Iuppiter scilicet, unde et supra Dido ait ‘Saturnius’.

442. ALPINI BOREAE flantes de Alpibus, quae Gallorum lingua alti
montes vocantur. NVNC HINC NVNC ILLINC sicut Aeneas ab Anna et
Didone.

443. IT STRIDOR ad dolorem Aeneae pertinet, de quo ait «magno
persentit pectore curas». ALTE iugiter, diu.

444. CONSTERNVNT implent, ut «strata iacent passim sua quaeque
sub arbore poma». FRONDES sicut lacrimae Aeneae.

445. HAERET SCOPVLIS sicut ille in consilio perseverat.

446. TANTVM RADICE IN TARTARA TENDIT secundum physicos, qui
dicunt parem esse altitudinem radicum et arborum.

449. LACRIMAE INANES quia «mens immota manet».

450. TVM VERO post desperationem. EXTERRITA praecipitata,
turbata.

451. MORTEM ORAT pro ‘desiderat’, ut «mortemque miserrimus opto»;
aut certe ideo ‘orat’, quia consecrata fuit nec mori poterat
nisi soluta consecratione. CAELI CONVEXA incurva caeli.

453. TVRICREMIS cremantibus tura.

456. HOC VISVM hoc quod viderat nulli dixit. Quid est ‘nulli’? Ne
sorori quidem, cui fuerat de amore confessa.

458. CONIVGIS ANTIQVI aut prioris aut cari. MIRO QVOD HONORE
COLEBAT exhibendo ea quae circa vivos solent fieri. Moris enim
fuerat ut nubentes puellae, simul venissent ad limen mariti,
postes antequam ingrederentur,ornarent laneis vittis, unde ait
‘velleribus niveis’, et oleo ungerent, unde uxores dictae sunt,
quasi unxores.

459. FESTA FRONDE divina, tamquam numen coleret. Sane hoc loco
latenter quam supra diximus tangit historiam; nam si amabat
Aeneam, utique non coleret extinctum maritum.

461. VISA VIRI non enim erant vera, ut supra. NOX CVM TERRAS
OBSCVRA a verisimili.

462. SOLA BVBO ‘sola’ contra genus posuit. Lucanus «et laetae
iurantur aves bubone sinistro», item Ovidius «infandus bubo». Et
hoc est in usu; sed Vergilius mutavit, referens ad avem.
Plerumque enim genus relicta specialitate a generali sumimus, ut
si dicas ‘bona turdus’ referendo ad avem; item si dicamus ‘prima
est a’, id est littera, cum ‘a’ sit neutri generis. FERALI
CARMINE bene hoc addidit. Non enim omni modo malum est bubonis
omen, sed cum cantat. Cantus autem eius aut fletum imitatur aut
gemitum; tacens ostendit felicitatem. Omnes enim aves oscines
malae, praepetes bonae sunt; vel econtra malae praepetes, oscines
bonae sunt.

464. PRIORVM legitur et ‘piorum’; sed illuc spectat «heu vatum
ignarae mentes! quid vota furentem».

465. HORRIFICANT horrorem incutiunt.

466. IN SOMNIS pro ‘insomniis’, id est vigiliis. SEMPERQVE
RELINQVI per omnes noctes navigare videbatur Aeneas, quasi eam
semper desereret.

467. INCOMITATA quod ferale, id est mortiferum omen est, et
praecipue regibus.

469. AGMINA PENTHEVS aut impetus aut secundum Vrbanum agmina
serpentium. Pentheus autem secundum tragoediam Pacuvii furuit
etiam ipse.

471. SCAENIS AGITATVS famosus, celebratus tragoediis. Et
‘agitatus’ quia et furuit et multae sunt de eo tragoediae, quasi
‘frequenter actus’.

472. ARMATAM MATREM causam ipsam furoris.

473. SEDENT IN LIMINE DIRAE a Pacuvio Orestes inducitur Pyladis
admonitu propter vitandas furias ingressus Apollinis templum;
unde cum vellet exire, invadebatur a furiis; hinc ergo est
‘sedent in limine’.

478. VIAM rationem. GRATARE gratulare, suscipe gaudium pro
sorore; sic enim dicimus ‘grator tibi honorem’.

479. EVM Aeneam, quem ut notum noluit dicere.

480. OCEANI FINEM IVXTA finem Oceani nullus novit, sed initium;
quod et ipsum potest finis videri, aliunde sumpto principio.

481. AETHIOPVM Aethiopiae duae sunt, una circa ortum solis,
altera circa occasum in Mauritania, quam nunc dicit. Et dicta
Aethiopia a colore populorum, quos solis vicinitas torret. ATLAS
nullum nomen Graecum ‘ns’ terminatur.

482. TORQVET sustinet. STELLIS APTVM satis perite loquitur; nam
‘aptum’ ‘coniunctum’ dicit ἀπὸ τοῦ ἅπτεσθαι, non ‘insignitum
stellis’; axis enim non habet stellas, qui est medius inter
septemtriones, unde et Graece ἄναστρος dicitur. Septemtriones
autem non occidere axis vicinitas facit, non quia in axe sunt.

483. HINC MIHI MASSYLAE GENTIS MONSTRATA ‘monstrata’ ‘praedicta’;
quae est oriundo Massyla, aliquando horti Hesperidum sacerdos,
nunc habitans circa Atlantem. Nam aliter non procedit. Massylia
enim mediterranea est; Berenicis civitas Libyae, unde haud longe
horti sunt Hesperidum; ‘Atlas’ vero ‘maximus’ in Mauritania est.

484. HESPERIDVM TEMPLI CVSTOS Hesperides, Atlantis filiae
nymphae, secundum fabulam hortum habuerunt in quo erant mala
aurea Veneri consecrata, quae Hercules, missus ab Eurystheo,
occiso pervigili dracone sustulit. Re vera autem nobiles fuerunt
puellae, quarum greges abegit Hercules occiso eorum custode; unde
mala fingitur sustulisse, hoc est oves; nam μῆλα dicuntur, unde
μηλονόμος dicitur pastor ovium.

486. SOPORIFERVMQVE PAPAVER incongrue videtur positum ut
soporifera species pervigili detur draconi. Sed dicimus variam
vim praebere victum diversis animalibus; nam salices hominibus
amarae sunt, dulces capellis, ut «et salices carpetis amaras»,
scilicet hominibus. Item cicutae secundum Lucretium hominibus
venenosae sunt, cum pingues reddant capellas. Ergo et papaver,
licet det hominibus somnum, draconi adimit forsitan; et est
excusatio. Potest tamen melior esse sensus si «servabat in arbore
ramos» plena sit distinctio, sequentia vero sic accipiamus ‘haec
se promittit carminibus curas solvere, spargens umida mella
soporiferumque papaver’, id est ‘miscens’, ut Cicero «et spargere
venena didicerunt». Nec incongrue ad amaritudinem amoris mel
adhibet, ad oblivionem papaver.

489. SISTERE AQVAM FLVVIIS ET VERTERE SIDERA RETRO quanto magis
poterit Aeneam ab incepto retorquere.

490. MVGIRE VIDEBIS videbit quis, ut «migrantes cernas».

492. TESTOR CARA DEOS quia, cum multa sacra Romani susciperent,
semper magica damnarunt; ideo excusat.

493. ACCINGIER praeparari. ‘Accingier’ autem, ut ad infinitum
addatur ‘er’, ratio efficit metri; nam, cum in eo ultima sit
longa, addita ‘er’ syllaba brevis fit, ut ‘audiri audirier’.

494. TV SECRETA sine arbitris. Et est bona elocutio rem loci vel
temporis ad personam transferre, ut ‘nocturnus venit’, ‘secretus
fecit’. PYRAM sub specie sacrificii praeparat mortis exequias.

495. ET ARMA gladium dicit abusive; nam est paulo post «ensemque
relictum». Proprie enim arma sunt quae armos tegunt.

496. IMPIVS qui gladium reliquit furenti. Hoc autem tractum est
de Homero, qui dicit gladium Aiaci datum ab Hectore et Hectori ab
Aiace balteum, quae eis exitio fuerunt; nam alter tractus est
balteo, alter se donato telo interemit. EXVVIAS vestes Aeneae,
quem hostem dixerat supra «i, soror, atque hostem supplex adfare
superbum»; item «dulces exuviae».

497. QVO PERII propter extinctum pudorem.

500. PRAETEXERE praevelare, abscondere.

501. TANTOS FVRORES quantos cogitabat Dido.

502. GRAVIORA TIMET QVAM MORTE SYCHAEI aut ‘quam’ detrahimus et
stat elocutio, aut subaudimus ‘graviora timet posse contingere’.

504. AT REGINA PYRA notatus est hic versus; vitiosa enim est
elocutio quae habet exitus similes, licet sit casuum
dissimilitudo.

506. INTENDITQVE LOCVM SERTIS ligat, ut «et stupea vincula collo
intendunt». Et est hypallage: ‘intendit serta per locum’.

507. FVNEREA cupresso; nam et supra dicta ligna ad funus
pertinent, ut «procumbunt piceae sonat icta securibus ilex».

508. EFFIGIEMQVE TORO LOCAT exprimitur amoris affectus, quod
etiam in morte amati imagini volebat esse coniuncta, ut paulo
post «natumque patremque cum genere extinxem, memet super ipsa
dedissem». HAVD IGNARA FVTVRI memor suae dispositionis.

510. TER CENTVM TONAT ORE DEOS non ‘tercentum deos’ sed ‘tonat
ter centum numina Hecates’; unde Hecate dicta est, ἑκατὸν, id est
centum potestates habens. ‘Tonat’ autem perite dixit; in
aliquibus enim sacris imitabantur tonitrua. EREBVM inferorum
profunditatem.

511. TRIA VIRGINIS ORA DIANAE iteratio est: Lunae, Dianae,
Proserpinae.

512. SIMVLATOS FONTIS AVERNI in sacris, ut supra diximus, quae
exhiberi non poterant simulabantur, et erant pro veris. Bene
autem de Averno, per quem descensus ad inferos dicitur.

513. FALCIBVS ET MESSAE AD LVNAM QVAERVNTVR AENIS herbae enim
secundum rationem lunae tolluntur; nec omnes eodem modo: unde
perite et ‘aenis falcibus’ dixit, quia aliae velluntur, aliae
inciduntur. Et ‘ad lunam’ non ad noctem, sed ad lunae
observationem.

514. PUBENTES autem quia aliae siccae, aliae viridiores leguntur.
Et sciendum inter homines et herbas esse reciprocam
translationem; sic enim ‘pubentem herbam’ dicimus, quemadmodum
‘florem aetatis’. NIGRI CVM LACTE VENENI ‘nigri’ aut ‘noxii’,
quia nigri fiunt homines post venenum, aut certe illud est, quia
sunt herbae nigri lactis, id est suci. Dicunt autem per
periphrasin agreste papaver significari.

516. ET MATRI PRAEREPTVS AMOR secundum Plinium qui dicit in
Naturali Historia pullos equinos habere in fronte quandam carnem,
quam eis statim natis adimit mater; quam si quis forte
praeripuerit, odit pullum et lac ei denegat. Iuvenalis «cui totam
tremuli frontem Caesonia pulli infudit». Et merito suspicantur
amorem creari ex carne, sine qua mater non alit ex se creatum.

517. IPSA MOLA farre et sale. Ordo autem est: ipsa Dido mola et
piis manibus, id est puris, deos testatur.

518. VNVM EXVTA PEDEM quia id agitur, ut et ista solvatur et
inplicetur Aeneas. IN VESTE RECINCTA quia, ut supra diximus, in
sacris nihil solet esse religatum, praecipue eius quae amore vult
solvi.

519. CONSCIA FATI SIDERA id est planetas, in quibus fatorum ratio
continetur.

520. SI QVOD NON AEQVO FOEDERE AMANTIS CVRAE NVMEN HABET ordo
est: tunc numen precatur, si quod curae habet amantes non aequo
foedere. ‘Si quod’ autem bene dubitat utrum res malae habeant
praepositas potestates. Sensus autem hic est: [aut] Ἀντέρωτα
invocabat, contrarium Cupidini, qui amores resolvit aut certe cui
curae est iniquus amor, scilicet ut inplicet non amantem.

521. IVSTVMQVE MEMORQVE ut expugnetur qui est causa discordiae.

522. NOX ERAT protenditur ista descriptio ad exaggerationem
vigiliarum Didonis.

523. SILVAEQVE secundum eos qui dicunt omnia quae crescunt
animalia esse.

524. AEQVORA elementa etiam animalia esse voluerunt; unde est in
septimo «aethera mulcebant cantu».

525. TACET AGER ea quae in agris sunt.

530. OCVLISVE AVT PECTORE NOCTEM ACCIPIT quia potest aliud esse
sine alio, ut si quis dormiens mente turbetur.

531. RESVRGENS SAEVIT AMOR gravior enim est cum resurgit;
sententia quasi generalis.

533. ADEO scilicet furuit; ut in hoc proposito permaneret
vitandae sine dubio lucis.

534. EN QVID AGO ‘en’ ‘ecce’. Et quasi demonstrantis particula
est, per quam intellegimus eam multa cogitasse et sic prorupisse
‘ecce, quid actura sum?’. Est autem comicum principium, nec
incongrue amatrici datum. Sic Terentius «quid igitur faciam?»;
nam haec coniunctio multa eum cogitasse significat. RVRSVS duo
significat: frequenter ‘iterum’, raro ‘vicissim’, id est mutuo,
ut hoc loco.

535. NOMADVMQVE PETAM invidia a personis: ‘petam mulier et regina
nomadas?’, id est ‘vagos’.

536. MARITOS futuros scilicet. Est autem elocutio ‘dedignor illam
rem’.

537. VLTIMA IVSSA aut intellegimus Aenean ei obtulisse navigandi
facultatem, aut «Teucrum iussa» non quae ipsi iusserant sed quae
eis a Iove iussa sunt, ut «naviget, haec summa est».

538. QVIANE † re vera; et est una pars orationis.

539. STAT permanet.

543. NAVTAS non Troianos; nam iniuriose dixit ‘nautas’, id est
adsuetos laboribus. OVANTES laetantes. Abusive; nam proprie
ovatio est minor triumphus. Qui enim ovationem meretur, et uno
equo utitur et a plebeis vel ab equitibus Romanis deducitur ad
Capitolium et de ovibus sacrificat, unde et ‘ovatio’; qui autem
triumphat, albis equis utitur quattuor et senatu praeeunte in
Capitolio de tauris sacrificat.

545. VIX VRBE REVELLI aut ‘mox’, id est ‘paulo ante’, ut «vix e
conspectu», aut re vera ‘vix’, ut diximus supra; nam nulla
ratione dimitterent patriam, nisi eos aut odium Pygmalionis
coegisset aut timor, ut «conveniunt quibus aut odium crudele
tyranni aut metus acer erat».

547. QVIN MORERE ‘quin’ ‘immo’. Et bene omnis eius intentio
tendit ad mortem; nam si procos rogare turpe est, solam sequi
inpossibile et inhonestum, Tyrios trahere difficile, sola mors
superest.

548. TV LACRIMIS EVICTA MEIS bene totum ei inputat, sed cum
excusatione, quae Aeneae nuptias suasit, sed victa lacrimis, ut
«sinum lacrimis implevit obortis. Anna refert». TV PRIMA FVRENTEM
Vrbanus hoc dividit, licet alii iungant, et vult hunc esse
sensum: tu persuasisti ut nuberem, victa lacrimis meis. Tu etiam
nunc me his oneras malis; nam me olim occidissem nisi te deserere
formidarem.

549. OBICIS HOSTI ‘ob’ naturaliter brevis est, sicut et ‘re’ et
‘ad’, sed plerumque producuntur hac ratione: ‘obicio’ ‘reicio’
‘adicio’ ‘i’ habent vocalem sequentem, quae per declinationem
potest in consonantis formam transire, ut ‘obieci’ ‘reieci’; ergo
etiam antequam transeat, interdum fungitur officio consonantis
et praecedentem longam facit.

551. MORE FERAE Plinius in Naturali Historia dicit lyncas post
amissos coniuges aliis non iungi. Multi ‘fere’ adverbium volunt,
ut sit sensus: more scilicet, quo iam viduitatem ferre
consueverat. ‘Crimen’ autem bene, ut supra «potui succumbere
culpae».

552. SYCHAEO pro ‘Sychaeio’.

554. CERTVS EVNDI indubitabiliter profecturus.

555. CARPEBAT SOMNOS hoc est quod et paulo post culpat Mercurius,
sed excusatur his rebus: nam et certus eundi fuerat et rite
cuncta praeparaverat. Aut certe prooeconomia est, ut possit
videre Mercurium.

556. FORMA DEI bene non ‘deus’, sed ‘forma’; raro enim numina
sicut sunt possunt videri. Vnde et sequitur ‘vultu redeuntis
eodem’; nam licet ‘redeuntis’ dicat, id est ‘eius qui possit
agnosci’, tamen non ‘faciem’ dicit, sed ‘vultum’, qui potest
saepe mutari. EODEM ‘o’ semper longum est, quia ‘eodem’ ablativus
est semper. ‘Eadem’ autem et producit et corripit; nam et
nominativus est, ut ‘eadem mulier fecit’, et ablativus, ut ‘eadem
faciente muliere’.

557. VISA MONERE EST bene ‘visa’; non enim re vera est.

558. OMNIA MERCVRIO SIMILIS aliud enim est idem esse, aliud
simile esse; ergo non est certus Aeneas. VOCEMQVE quia orationis
est deus; Horatius «Mercuri facunde». COLOREMQVE ET CRINIS FLAVOS
ideo et perustus et flavus Mercurius introducitur, quia satis
vicinus est soli praeter ceteras stellas.

559. ET MEMBRA DECORA IVVENTAE quia palaestrae deus est; Horatius
«catus et decorae more palaestrae». ‘Iuventae’ autem ‘aetatis’,
a ‘iuventa’. Sane figura est: similis membra vocemque coloremque.

562. ZEPHYROS ventos; de Africa enim Zephyro navigare non
poterat.

563. NEFAS IN PECTORE VERSAT ne non timeret amatricem, bene
addidit ‘certa mori’, item ‘varium et mutabile semper femina’.

565. PRAECEPS festinus.

567. CONLVCERE propter ‘ferte citi flammas’, vel funus.

571. VMBRIS ut supra «forma dei».

572. CORRIPIT omen est futurae tempestatis.

573. PRAECIPITES ut supra Mercurius ‘non fugis hinc praeceps?’.

576. ECCE ITERVM STIMVLAT phantasia est ad sociorum terrorem; sic
in sexto «deus, ecce deus». SANCTE DEORVM aut distingue
‘sancte’, aut secundum Ennium dixit - «respondit Iuno Saturnia
sancta dearum».

577. QVISQVIS ES atqui supra dixit «omnia Mercurio similis»; sed
sciendum est secundum Tullium in libris De Deorum Natura tres
esse Mercurios: superum, terrenum, inferum. Ergo ‘quisquis es’
aut quicumque de tribus, aut certe ad Iovem spectat, id est
‘quisquis es qui praecipis’, ut in nono «quisquis in arma vocas»,
cum Irin vidisset, id est ‘quicumque Irin misisti’. Plane illud
occurrit quod ait «deus aethere missus ab alto», ubi et Iovem
conplectitur et supernum Mercurium. Sed potest et hoc loco, ut
diximus, quasi phantasiam facere propter socios, et «quisquis es»
ideo dicere, quia, licet viderit, non tamen re vera novit esse
Mercurium; unde ait supra et ‘formam’ et ‘vultum’ et «visa monere
est». ITERVM PAREMVS quia iam paruerat praeparatione navigiorum.

578. SIDERA CAELO DEXTRA FERAS hoc est ‘ventos’, qui ex ortu
siderum aut prosperi aut adversi sunt. Sic in Georgicis
«praeterea tam sunt Arcturi sidera nobis»; nec enim ‘sidera’
dicit re vera, cum Arcturus una sit stella. Ergo ‘dextra sidera’
‘ventos’ vel ‘tempora’.

584. PRIMA AVRORA designatio temporis est, non diei descriptio;
unde infert «ut primum albescere lucem vidit»; sic in duodecimo
«cum primum crastina caelo puniceis invecta rotis Aurora
rubebit». Et bene hanc primum inducit vidisse crepusculum, quae
quasi amatrix tota vigilaverat nocte; sic in Bucolicis de amatore
«nascere praeque diem veniens age, Lucifer almum». NOVO LVMINE
secundum Epicureos, qui stulte solem de atomis dicunt constare et
cum die nasci, cum die perire.

585. TITHONI CVBILE Tithonus frater Laomedontis fuit. Hunc Aurora
amatum in caelum levavit, quem longinquitas vitae in cicadam
convertit; Horatius «longa Tithonum minuit senectus».

586. ALBESCERE LVCEM hypallage est; luce enim albescunt omnia,
non lux albescit.

587. AEQVATIS VELIS feliciter plenis, sine motu aliquo.

590. PRO IVPPITER aut irascentis exclamatio est, ut in Terentio
«pro supreme Iuppiter»; aut certe testatur Iovem, quem in Aeneae
invocavit adventu, ut «Iuppiter, hospitibus nam te dare iura
loquuntur». IBIT ET INLVSERIT ibit et inludet, tempus pro
tempore: et sic dixit «certantque inludere capto».

592. NON ARMA EXPEDIENT furentis haec verba sunt, ut ipsa paulo
post «quae mentem insania mutat?»; nam haec a sana non procedunt,
ut imperet absentibus, ut ‘ite, ferte tela’, cum sola sit.

593. NAVALIBVS de navalibus, ubi stant naves.

595. AVT VBI SVM numquid in coetu sum?

597. CVM SCEPTRA DABAS ut «ac dominum Aenean in regna recepit».
FIDESQVE subaudi ‘en’ etiam in sequentibus; aut certe ‘hic est
quem dicunt portare deos’. Sane ‘en’ nominativo melius iungitur,
ut «en Priamus».

602. IPSVM ASCANIVM aut qui est causa navigationis, ut «quem
regno Hesperiae fraudo», aut ad patris dolorem, ut «qui nati
coram me cernere letum fecisti». EPVLANDVM PONERE quod fecit
Procne occiso Ity filio propter stuprum sororis.

604. IN CASTRA classes, ut «nos castra movemus».

605. FOROS tabulata navium, ab eo quod incessus ferant. Et est
generis masculini, numeri tantum pluralis.

606. CVM GENERE EXTINXEM morte Aeneae et Ascanii; et est syncope.
MEMET SVPER IPSA DEDISSEM satis amatorie.

607. SOL iam utitur inprecationibus, hoc est devotionibus; unde
et ‘devotor’ et ‘devotrix’ dicitur qui inprecatur. Non autem
‘terrarum flammis’, sed ‘opera terrarum’. Et bene invocat Solem,
cui supra per numen Liberi sacrificavit.

608. INTERPRES CVRARVM aut quas patior, aut generaliter curarum
coniugalium interpres, hoc est media et conciliatrix; Cicero
«quique interpretes corrumpendi iudicii solent esse». CONSCIA
IVNO siluit rem turpem; sic supra «et pronuba Iuno».

609. NOCTVRNIS non triviis, sed per nocturnum tempus. VLVLATA PER
VRBES Proserpinam raptam a Dite patre Ceres, cum incensis
faculis per orbem terrarum requireret, per trivia eam vel
quadrivia vocabat clamoribus. Vnde permansit in eius sacris ut
certis diebus per compita a matronis exerceatur ululatus, sicut
in Isidis sacris, ubi est imitatio inventi Osiridis, quem
dilaniatum a Typhone eius fratre uxor Isis per totum orbem
requisisse narratur; Iuvenalis «plangentis populi currit derisor
Anubis». Hecaten autem causa invocat ultionis. Vnde etiam Furias
vocat, sed usurpative modo ‘Diras’ dixit; nam ‘Dirae’ in caelo,
‘Furiae’ in terris, ‘Eumenides’ apud inferos, unde et tres esse
dicuntur; sed haec nomina confundunt poetae. ‘Vltrix’ vero, hoc
est Tisiphone; nam Graece τίσις ultio dicitur.

610. DII MORIENTIS ELISSAE aut manes dicit: unde est «vos o mihi
Manes este boni, quoniam superis aversa voluntas»; aut certe
ἀναιρετικοὺς dicit, id est Martem et Saturnum, qui intercidunt
vitae rationem, si radiis suis ortum geniturae pulsaverint:
Horatius «te Iovis impio tutela Saturno refulgens eripuit
volucresque fati tardavit alas». Et bene ‘tardavit’, quia
necessitas fati impediri potest, non penitus eludi; sic Vergilius
«nec fata vetabant stare decemque alios Priamum superesse per
annos».

611. MERITVMQVE MALIS ADVERTITE NVMEN quod mali merentur.

612. AVDITE PRECES inprecationes dicit; nam non sunt preces, ut
paulo post «inprecor arma armis».

613. ADNARE ut in primo «huc pauci vestris adnavimus oris», id
est ‘per tempestatem venimus’. Et bono colore futura praedicit.

614. FATA IOVIS participium est, non nomen. TERMINVS HAERET si
hoc est inmutabile.

615. AVDACIS POPVLI Rutulorum, sicut semper inducuntur; alibi
«audacis Rutuli ad muros».

616. FINIBVS EXTORRIS extra suas terras remotus. Et significat
quando Evandri et Tarchontis petivit auxilium.

617. INDIGNA SVORVM FVNERA Pallantis dicit et ceterorum.

618. PACIS INIQVAE ut supra diximus, propter perditam linguam,
habitum, nomen, quae solet victor inponere, sicut postulat Iuno.

620. SED CADAT ANTE DIEM Cato dicit iuxta Laurolavinium, cum
Aeneae socii praedas agerent, proelium commissum, in quo Latinus
occisus est, fugit Turnus; et Mezentii auxilio conparato victus
quidem est ab Aenea, qui tamen in ipso proelio non conparuit.
Ascanius postea Mezentium interemit. Alii dicunt quod victor
Aeneas, cum sacrificaret super Numicum fluvium lapsus est et eius
nec cadaver inventum est; unde dicit «mediaque inhumatus
harena». Postea dictus est inter deos receptus. ‘Ante diem’ autem
‘ante fati necessitatem’; et bene quod passura est optat Aeneae,
ut «sed misera ante diem».

621. CVM SANGVINE FVNDO quasi inprecationes ipsas suo consecraret
cruore.

622. TVM VOS, O TYRII non sunt mandata, sed inprecationes, ut
dissentiant omnibus rebus, sicut et factum est; nam si mandata
sunt, quomodo «genus futurum»?

623. EXERCETE id est ‘fatigate’.

624. NEC FOEDERA SVNTO quia rupta sunt tertio. ‘Sunto’ autem
sint; et fit propter metrum, addita ‘o’ tertiae personae numeri
pluralis modi indicativi, ut ‘amanto’ ‘docento’ ‘legunto’,
‘nutriunto’. Vrbanus dicit verbo eum iuris usum propter odia
hereditaria.

625. EXORIARE exoriatur; et ostendit Hannibalem. EX OSSIBVS
secundum Anaxagoran, qui homoeomerian dicit, id est omnium
membrorum similitudinem, esse in rebus creandis, id est ex
ossibus, ex sanguine, ex medullis; nam omnia pro parte sui
transeunt in procreationem. Lucretius «nunc ad Anaxagorae
veniamus homoeomerian».

628. FLVCTIBVS VNDAS propter illud quod in foederibus cautum est,
ut Corsica esset media inter Romanos et Carthaginienses.

629. PVGNENT IPSIQVE NEPOTES potest et ad civile bellum referri.

632. BREVITER festinatione mortis; simul nectit causam morarum et
ipsi et sorori.

633. HVC SISTE huc adduc, ut «et cum grege sistit ad aram». Hinc
et ‘sistatur’ dicimus, id est ‘adducatur’; nam ‘stare’ aliud est.
Nec aliter possumus dicere quam ‘sta hic’, ‘siste huc’. Fallit
autem plerumque verbi similitudo, quia dicimus ‘sto’ et ‘sisto’
cum diversa significent.

635. SPARGERE LYMPHA sacrificantes diis inferis aspergebantur, ut
«spargens rore levi et ramo felicis olivae», superis
abluebantur, ut «donec me flumine vivo abluero»; modo autem
inferis sacrificat, ut «sacra Iovi Stygio».

636. PIACVLA purgationes; alias ‘sacrilegia’.

637. SIC VENIAT ne praemitteret aut praecederet. TEGE corona, ut
et ipsa tardaret.

638. IOVI STYGIO hoc est Plutoni. Et sciendum Stoicos dicere unum
esse deum cui nomina variantur pro actibus et officiis. Vnde
etiam duplicis sexus numina esse dicuntur ut, cum in actu sunt,
mares sint, feminae, cum patiendi habent naturam; unde est
«coniugis in gremium laetae descendit». Ab actibus autem
vocantur, ut ‘Iuppiter’ iuvans pater; ‘Mercurius’ quod mercibus
praeest, ‘Liber’ a libertate. Sic ergo et modo Iovem ‘Stygium’
dicit inferis sacrificatura, ut alibi «Iunoni infernae dictus
sacer». Hinc est Iovis oratio «caelicolae, mea membra, dei, quos
nostra potestas officiis divisa facit». QVAE RITE INCEPTA PARAVI
ordo est: sacra quae paravi animus est rite perficere.

639. CVRIS amoribus.

640. DARDANIIQVE ROGVM CAPITIS in quo eius imago fuerat.

641. STVDIO ANILI aut pro aetatis possibilitate, aut pro
industria qua utuntur aniculae.

642. AT TREPIDA festina; nam moritura nihil timebat. COEPTIS
INMANIBVS EFFERA furiata saevis cogitationibus.

644. PALLIDA MORTE FVTVRA aut pallidior quam solent homines esse
post mortem. aut ‘pallida’ omine mortis futurae.

646. FVRIBVNDA furenti similis.

647. NON HOS QVAESITVM MVNVS IN VSVS quem Aeneas non ad hunc usum
reliquerat. Et, ut supra diximus, secundum Homerum vertitur
munus in perniciem. Tale est in Bucolicis «hos illi, quod nec
bene vertat, mittimus haedos».

649. ET MENTE consilio.

651. DEVSQVE SINEBANT aut Iuppiter, qui Aenean abscedere
conpulit, aut amor, aut necessitas fati.

653. VIXI excusat vitae abruptionem, quia dicit Plato magna poena
adfici animas eorum qui vitam ante tempus relinquunt. ET QVEM
DEDERAT CVRSVM FORTVNA PEREGI non natura nec fatum. Tribus enim
humana vita continetur: natura, cui ultra centum et viginti
solstitiales annos concessum non est; fato, cui nonaginta anni,
hoc est tres Saturni cursus, exitium creant, nisi forte aliarum
stellarum benignitas etiam tertium eius superet cursum; fortuna,
id est casu, qui ad omnia pertinet quae extrinsecus sunt, ut ad
ruinam, incendia, naufragia. Bene ergo dixit ‘Fortuna’; sic
Cicero in Philippicis «multa mihi inminere videbantur praeter
naturam praeterque fatum», id est gladii Antonii ex casu.

654. SVB TERRAS IBIT IMAGO bene ‘imaginem’ dixit. Valde enim
quaeritur apud philosophos quid illud sit quod inferos petat. Nam
tribus constamus: anima, quae superna est et originem suam
petit; corpore, quod in terra deficit; umbra, quam Lucretius sic
defininivit, † «supra spoliatus lumine aër». Ergo umbra, si ex
corpore creatur, sine dubio perit cum eo, nec est quicquam
reliquum de homine quod inferos petat. Sed deprehenderunt esse
quoddam simulacrum quod ad nostri corporis effigiem fictum
inferos petit, et est species corporea quae non potest tangi,
sicut ventus; hinc in sexto «corpora viva nefas Stygia vectare
carina». Hanc autem rem etiam Homerus requirit simulacro Herculis
apud inferos viso. Et sciendum simulacra haec esse etiam eorum
qui per apotheosin di facti sunt; unde aut visi esse apud inferos
aut illuc descendisse dicuntur: Horatius de Libero «te vidit
insons Cerberus aureo cornu decorum». Sciendum tamen abuti poetas
et confuse vel simulacrum vel umbram dicere.

655. VRBEM PRAECLARAM STATVI non est contrarium illi loco
«pendent opera interrupta»; nam licet paululum aliquid
superesset, quantum ad ipsam pertinet fecerat, ut «urbemque
paratam», item paulo post «urbemque tuam». Et re vera civitati
quid superest factis muris, templo, portu, theatro? MEA MOENIA
VIDI a me facta. Et pertinet ad adfectum, ut «quam vestrae fecere
manus».

656. VLTA VIRVM puniendo eius interfectorem; nam ideo addidit
«poenas inimico a fratre recepi». Et re vera nulla avari maior
est poena quam amittere pecuniam propter quam commiserat scelus.
bene autem ‘recepi’, quasi debitas. Ergo hoc dicit: ‘feci illud
et illud; felix nimirum fuissem, si tantum Aeneas Carthaginem non
veniret’. Alii haec quasi per interrogationem volunt accipi, ut
nihil dicat esse perfectum: ‘numquid urbem statui? Numquid ulta
sum virum? Numquid a fratre poenas recepi? Felix tamen fuissem,
si vel hoc tantum contingeret ut Carthaginem non veniret Aeneas’.
Et hanc varietatem gignit hic sermo ‘tantum’; nam ad utrumque
admittitur. Tamen melior est sensus superior, quem non nulli sic
exponunt propter «pendent opera interrupta», ut ordo sit ‘urbem
praeclaram et mea moenia statui vidi’, hoc est ‘vidi dum
statuerentur’.

659. OS INPRESSA TORO adplicito ore ad lectulum; aut quasi
amatrix, ut «stratisque relictis incubat»; aut certe quasi
peritura insensibili rei dat sensum et sic ad lectulum loquitur
ut ad hastam Turnus «te Turni nunc dextra gerit», Mezentius ad
equum «Rhoebe, diu, res si qua diu mortalibus ulla est».

660. SIC sic quasi interrogatio et responsio: ‘et placet sic
inultam perire? Placet’. Et hoc eam se loco intellegimus
percussisse; unde alii dicunt verba esse ferientis.

661. HAVRIAT HVNC OCVLIS IGNEM aut videat omina tempestatis
futurae, aut certe satisfaciat suae crudelitati.

663. INTER TALIA per talia, ut «hunc inter fluvio Tiberinus
amoeno».

665. SPARSASQVE MANVS aut perfusas sanguine aut morte resolutas.

667. FEMINEO VLVLATV proprio feminarum; Horatius «et illa non
virilis eiulatio».

670. ANTIQVA TYROS vel nobilem dicit, vel illud ostendit quia
Carthago ante Byrsa, post Tyros dicta est, post Carthago a Cartha
oppido, unde fuit Dido, inter Tyron et Beryton.

672. AVDIIT EXANIMIS ‘territa’; nam, ut diximus, ‘exanimatus’
mortuus est.

673. ORA SOROR FOEDANS cruentans, sanguine foedans.

674. NOMINE CLAMAT aut Didonem vocat, ut supra diximus, Poenorum
lingua viraginem; nam Elissa dicta est, sed virago est vocata cum
se in ignem praecipitavit. Aut ‘nomine clamat’ ‘nominat’, sicut
et Homerus dicit ἔκ τ᾿ ὀνόμαζεν. Aut certe vero nomine, ut solent
dolentes, ut «hunc ego te, Euryale, aspicio», item «mater,
Cyrene mater»; hinc et ibi ait «et te crudelem nomine dicit». Et
multi quaerunt quomodo procedat hoc, cum eius nomen nusquam
sequatur. Sed tractum est a iure, ubi dicitur nihil interesse
utrum quis unum filium habens dicat ‘fili, heres esto’ an ‘Titi,
heres esto’; ergo dicendo «hoc illud, germana, fuit» quasi nomen
dixit. Sane sciendum bene eum perturbatae integrum non dedisse
sermonem.

676. HOC ROGVS ISTE MIHI adludit ad historiam.

677. QVID PRIMVM DESERTA QVERAR? conqueritur cur relicta sit nec
ad par exitium convocata. COMITEMNE SOROREM deest ‘illudne, quod
sprevisti comitem sororem?’ Et semiplene loquitur.

680. STRVXI MANIBVS subaudis ‘rogos’. PATRIOS DEOS Saturnum et
Iunonem.

681. POSITA exanimata; Statius «postitusque beata morte pater».

683. DATE aut aquam, aut ‘date’, id est ‘permittite’. Lavare
autem cadavera satis proximis concedebatur; unde queritur mater
Euryali «nec vulnera lavi veste tegens».

685. ORE LEGAM Cicero in Verrinis «ut extremum filiorum spiritum
ore excipere liceret». GRADVS EVASERAT ALTOS ‘ascenderat’, rogi
scilicet, qui pro qualitate fortunarum fiebant; unde in sexto ait
«caeloque educere certant».

687. CRVORES ursurpavit; nam nec ‘sanguines’ dicimus numero
plurali nec ‘cruores’. SICCABAT autem ‘exprimebat’.

689. SVB PECTORE per transitum dicit vulneris locum.

691. TER REVOLVTA TORO EST aut ‘saepius’, aut promanteusis est
propter bella Carthaginis.

692. INGEMVITQVE REPERTA atqui dixit «invisam quaerens quam
primum abrumpere lucem»; sed ostendit morientes sua inprobare
desideria, ut in sexto «quam vellent aethere in alto nunc et
pauperiem et duros perferre labores».

693. TVNC IVNO OMNIPOTENS aut pronuba aut inferna.

694. DIFFICILESQVE OBITVS quia supererat vita ei quae casu, non
aut fato aut natura, moriebatur; ut «nam quia nec fato, merita
nec morte peribat», id est naturali. IRIN DEMITTIT OLYMPO ut et
supra diximus, trahit hoc de Alcesti Euripidis, qui inducit
Mercurium ei comam secantem quia fato peribat mariti. Sane
sciendum hoc ideo nunc fieri quia certis consecrationibus
solebant homines facere ut muniti essent adversus fortunae
inpetus nec poterant mori nisi exauctorati illa consecratione;
unde circa Didonem ista servantur.

697. SED MISERA ANTE DIEM non est contrarium quod dicit in decimo
«stat sua cuique dies»; nam, ut saepe diximus, secundum sectas
loquitur, et hoc secundum alios, illud secundum alios dictum est.
Quamquam grammaticae responsioni possit sufficere «omnia vincit
amor, et nos cedamus amori».

698. FLAVVM CRINEM matronis numquam flava coma dabatur, sed
nigra; unde Iuvenalis «et nigro flavum crinem abscondente
galero». Huic ergo dat quasi turpi.

699. CAPVT DAMNAVERAT necdum eam morti destinaverat.

700. IRIS ROSCIDA quia cum nubibus est, quae rore non carent.

701. ADVERSO SOLE bene naturalem rem expressit; Iris enim nisi e
regione solis non fit, cui varios colores illa dat res, quia aqua
tenuis, aër lucidus, et nubes caligantes inradiata varios creant
colores.

703. CORPORE SOLVO quia ait supra «nexosque resolveret artus».

704. OMNIS ET VNA uno impetu effusa est vita, id est anima.

705. DILAPSVS CALOR secundum eos qui dicunt animam calorem esse,
qua recedente corpus friget, ut «corpusque lavant frigentis et
ungunt». IN VENTOS VITA RECESSIT anima, ut in sexto «quemque sibi
tenues nascentem arcessere vitas». Et dicendo ‘in ventos’ aut
eos sequitur qui animam aërem dicunt, hoc est ‘in materiam suam
rediit’, aut certe eos qui dicunt animam perire cum corpore, ut
intellegamus ‘evanuit’ ‘in ventos recessit’, ut in nono «sed
aurae omnia discerpunt».

 <COMMENTARIORVM SERVII G. IN AENEIDOS VERGILII LIBROS LIBER
QVINTVS>  

1. INTEREA dum fletur aut sepelitur Dido. Et hoc sermone librum,
ut solet, superioribus iunxit. Cuius pars maior ex Homero sumpta
est; nam omnia quae hic commemorat exhibentur circa tumulum
Patrocli, nisi quod illic curule exercetur, hic navale certamen.
Sane intellegendum non potuisse fieri ut una, nec plena, die
Aeneas ad Siciliam perveniret. Vnde accipiendum est, sicut supra
legimus, quod circa primum ortum lucis navigavit, ut «regina e
speculis ut primum albescere lucem vidit et aequatis classem
procedere velis». Ergo tota die dum se Dido interimit, dum
fletur, paululum provectus est, leniter spirantibus ventis, et
flammas rogi circa vesperam vidit, quo tempore et per naturam
ignem videre potuit et per pristinum morem, quo per diem cadavera
non incendebantur. Deinde tota navigans nocte et alterius diei
parte ad Siciliam venit. MEDIVM aut ‘medium’ est quicquid a
principio recedit et necdum finem sortitur, aut ‘medium’ ‘sic
altum, ut medium putares’, ut «graditurque per aequor iam
medium». Nam vere ‘medium’ sequenti indicat loco «ut pelagus
tenuere rates nec iam amplius ulla occurrit tellus».

2. CERTVS aut indubitabiliter pergens, aut ‘certus Aeneas’, id
est sollers, strenuus, ut «equidem per litora certos dimittam».
ATROS AQVILONE quos nuper flans Aquilo atros effecerat, ut «et
mediis properas Aquilonibus ire». Nam novimus tempestatis hanc
esse naturam, ut reliquias venti teneat, etiam in alterius flatu.
‘Atros’ autem secundum Plinium dicit, qui ait in Naturali
Historia non esse maris certum colorem, sed pro qualitate
ventorum mutari, et aut flavum esse aut luculentum aut atrum.

4. CONLVCENT FLAMMIS lucent undique. In honorem enim regum cum
facibus procedebatur a populo; unde ait de Pallante «lucet via
longo ordine flammarum et late discriminat agros». Postea etiam
funebres lectulos proferre coeperunt; unde est in sexto «vel
quae, Tiberine, videbis funera cum tumulum praeterlabere
recentem», cum de Marcello aedili diceret, filio sororis Augusti,
in cuius honorem hoc factum est. QVAE TANTVM in quantitate est
admiratio. Sane sciendum Varronem dicere, Aenean ab Anna amatum.
Et licet, ut supra diximus, plurimum tempus intersit, lectum
tamen est.

5. CAVSA LATET DVRI MAGNO SED AMORE DOLORES POLLVTO ignorabant
causam. Coniecturis tamen propius accedebant. Nam ‘duri dolores
magno amore polluto’, id est ‘laeso’, et notus feminarum furor
ducebat Troianos per triste augurium, scilicet ut crederent se
interemisse Didonem. Multi dicunt ‘ducunt’ ‘dilacerant’, ut ad
supra dictas duas causas tertia accedat: percellebant, inquit,
animos Troianorum, quod nascebantur duri dolores amore polluto,
quod notus erat feminae furor, quod ignem rogi videbant, id est
omen navigantibus triste; ut pertriste, valde triste sit. Sed si
sic intellexerimus, tertio dicto congruit tantum, non etiam
superioribus; nec enim Troiani navigantes iam poterant aut de
amore aut de furore Didonis esse solliciti.

8. RATES pro navibus abusive posuit.

10. OLLI aut ‘tunc’ aut ‘illi’. SVPRA CAPVT inevitabilis,
mortifer; nec enim simpliciter dictum est, cum omnis imber supra
caput sit.

11. INHORRVIT VNDA TENEBRIS et noctis, et nubium.

12. IPSE GVBERNATOR qui debuit esse solacio. PVPPI AB ALTA
subaudis ‘haec ait’.

13. QVIANAM id est cur. Et est interrogantis adverbium, quo usus
est bis, hic et in decimo «caelicolae magni, quianam sententia
vobis versa retro?».

15. COLLIGERE ARMA IVBET vela contrahere, non penitus deponere;
nam dicit «obliquatque sinus in ventum».

17. IVPPITER AVCTOR aut nostrae navigationis, aut secundum usum
locutus est ‘nec si huius rei auctorem se Iuppiter faciat’. Et
multi quaerunt quomodo ‘auctor Iuppiter’, cum Apollini dicat «tot
maria intravi duce te». Sed legimus «quae Phoebo pater
omnipotens», et specialiter navigationis ex Africa auctor est
Iuppiter.

18. HOC CAELO aëre. «In hoc caelo qui dicitur aër»; sic Lucretius
posuit.

19. MVTATI TRANSVERSA FREMVNT hinc atque hinc. Est autem
adverbium factum de nomine, ut «cunctatur et amnis rauca sonans»,
item «et pede terram crebra ferit». Nomen et adverbium plerumque
in se transeunt: nomen in adverbium «torvumque repente clamat»,
id est ‘torve’: item adverbium in nomen, ut «dum mane novum»;
accepta declinatione factum est nomen. Sic Persius «iam cras
hesternum consumpsimus, ecce aliud cras». Sed nomen, cum
adverbium esse coeperit, fit indeclinabile; adverbium cum nomen
esse coeperit, declinatur. Vnde ait Plautus «a mani ad vesperum».
‘A mane’ autem propter triptoton non dixit. Cum enim in alienum
ius transeunt hae partes, non suis, sed earum ad quas
transierint, utuntur potestatibus, dumtaxat in declinatione. Nam
temporum rationem suam reservant, ut hoc loco ‘transversa’, cum
adverbium sit, ‘a’ tamen brevis est, quia venit ex nomine, licet
duae consonantes sequantur, cum sciamus ‘a’ terminata adverbia
longa esse, ut paulo post «et frustra cerno te tendere contra».
VESPERE AB ATRO id est quo tendimus; nec enim sine ratione post
generalitatem addidit speciem.

20. IN NVBEM COGITVR AER nubes enim aëris densitas facit, ut
«denset erant quae rara modo et quae densa relaxat»; contrario
«scindit se nubes et in arthera purgat apertum».

21. TENDERE pro ‘contendere’; aphaeresis est.

22. SEQVAMVR fortunam scilicet.

23. NEC LITORA LONGE a facili.

24. FIDA propter Acestis adfinitatem. FRATERNA propter Erycem,
Butae et Veneris filium, secundum alios Neptuni et Veneris.
SICANOS corripuit ‘si’, alibi producit, ut «Sicanio praetenta
sinu».

25. RITE MEMOR SERVATA REMETIOR ASTRA si rite remetior astra
paulo ante servata, scilicet ante tempestatem. Colligit autem
vicinitatem ex ratione cursus, qui a peritis horis colligitur,
quas indicant sidera.

27. IAMDVDVM non tantum heroicum est quod dat Aeneae gubernandi
scientiam, sed etiam ad prooeconomiam pertinet; dicturus enim est
«et ipse ratem nocturnis rexit in undis».

28. FLECTE VIAM VELIS ex re maritima nata declamatio; in terra
enim a via deflectimus nos, in mari ipsam flectimus viam.

29. FESSAS NAVES pro ‘nos fessos’.

30. DARDANIVM ACESTEM ut et supra diximus, Hippotes filiam suam
Egestam, ne ad cetos religaretur, superposuit naviculae et misit
quo fors tulisset. Cum qua delata ad Siciliam, Crinisus fluvius
concubuit conversus in canem, unde Acestes natus est. SERVAT
tenet, ut «et tantas servabat filia sedes».

32. SECVNDI ZEPHYRI iam ‘secundi’, post conversionem navis.

34. ET TANDEM vacans particula est ‘tandem’, ut «et quo sub caelo
tandem». Nam cur tandem, cum dicat «fertur cita gurgite
classis?».

35. MIRATVS is qui mirabatur; aut certe ‘miratus occurrit’.

37. HORRIDVS terribilis. LIBYSTIDIS VRSAE aut re vera, aut ferae
Africanae.

40. GAZA AGRESTI opibus rusticanis; nam gaza omnis fructus est.

42. STELLAS FVGARAT poetice dixit. Nam si stellae a stando dictae
sunt, non fugantur; semper enim fixae sunt praeter planetas.

45. DARDANIDAE MAGNI frequenter, ut diximus, ad opus suum
Vergilius aliqua ex historia derivat. Nam sic omnia inducit,
quasi divini honores solvantur Anchisae quos constat Iulio
Caesari tribuisse Augustum. Et bene dicit «genus alto a sanguine
divum»; nam per tacitam oeconomiam ostendit debere Anchisen
generis sui honorem mereri; unde est «dis genite et geniture
deos». A SANGVINE DIVVM ‘divum’ et ‘deorum’ indifferenter
plerumque ponit poeta, quamquam sit discretio, ut deos perpetuos
dicamus, divos ex hominibus factos, quasi qui diem obierint; unde
divos etiam imperatores vocamus. Sed Varro et Ateius contra
sentiunt, dicentes divos perpetuos deos qui propter sui
consecrationem timentur, ut sunt dii manes; quod tangit in
duodecimo dicens «diva deam stagnis quae fluminibusque sonoris
praesidet».

46. ANNVVS ORBIS quia menses in se recurrunt et annum faciunt;
unde et anulus quasi anuus dictus. Sic alibi «atque in se sua per
vestigia volvitur annus».

47. DIVINI aut laus est, ut «divini opus Alcimedontis», aut re
vera ‘divini’; nam ait «nunc repeto, Anchises fatorum arcana
reliquit».

48. MAESTAS ARAS medium se praebet. Nam et hominem fuisse novit
et vult eum ex consecratione numen effectum; nam ‘maestas aras’
ad hominem pertinet, id est diis manibus consecratas, et quod
paulo post dicit «altaria liquit» vult esse divinitatis post
apotheosin, unde est et ‘adytis’, quae templorum sunt, et
«successit tumulo», quod est hominis.

49. NISI FALLOR non quasi nescius dixit, sed propter anni
confusionem quae erat apud maiores. Nam ante Caesarem, qui nobis
anni rationem conposuit quam hodieque servamus, intercalabantur
decem dies, ut etiam in Verrinis legimus, scilicet lunae non
congruente ratione. Annum autem primo Eudoxus, post Hipparchus,
deinde Ptolomaeus, ad ultimum Caesar deprehendit. ACERBVM propter
perditum patrem.

50. HONORATVM quia deus effectus est. SIC DI VOLVISTIS ut in
tertio «visum superis». Semper enim de diis salva veneratione
conqueritur.

51. GAETVLIS AGEREM SI SYRTIBVS si in Gaetulis syrtibus agerem,
id est essem. Et bene aut desertos aut hostiles commemorat locos.

52. ARGOLICOVE MARI Ionico et Adriatico. DEPRENSVS occupatus. Et
proprie navigantum est, ut «deprensis olim statio tutissima
nautis». VRBE MYCENE Graece dixit; unde singularem numerum
posuit. ‘Mycene’ autem sicut ‘Thebe’: Iuvenalis «atque vetus
Thebe centum iacet obruta portis», ut sit ‘Mycene Mycenes’, ut
‘Agave Agaves’. Potest et exinde Latinam fecisse declinationem,
ut sit ‘haec Mycena huius Mycenae’; et est periphrasis «urbe
Mycenae», id est ‘Mycenis’, ut «urbem Patavi».

53. ANNVA VOTA haec quasi numini.

54. SVIS DONIS congruis. Sunt enim tantum superorum munera, sunt
inferorum: in Bucolicis «Phoebo sua semper apud me munera sunt,
lauri, et suave rubens hyacinthus».

55. NVNC VLTRO argumentum a minore ad maius. ‘Vltro’ autem aut
‘ultra’, id est insuper numina praestiterunt, aut ‘ultro’, id est
sponte sua, non volentibus nobis Vult enim ob hoc tempestatem
ortam, non ut ab Italia depellerentur, sed quo sacra renovarentur
Anchisae.

58. CELEBREMVS HONOREM non dicit ‘exsequias’; nam et ventos quasi
a numine vult petere.

60. POSITA constituta, ut «et posuere in montibus urbem Pallantis
proavi de nomine Pallanteum». Dicit autem ‘petamus etiam hoc, ut
velit nos in urbe constituta singulis quibusque annis sibi sacra
persolvere’.

62. IN NAVES per naves; multa enim ‘in’ significat, ut diximus
supra.

64. SI NONA DIEM MORTALIBVS ALMVM non de die, qui certus est,
dubitat, sed de serenitate; unde paulo post «serena iam luce». Et
sciendum quia apud maiores ubiubi quis fuisset extinctus, ad
domum suam referebatur; unde est «sedibus hunc refer ante suis».
Et illic septem erat diebus, octavo incendebantur, nono
sepeliebatur; unde Horatius «novendiales dissipare pulveres».
Inde etiam ludi qui in honorem mortuorum celebrabantur
novendiales dicuntur. Sciendum quia etiam domi suae
sepeliebantur; unde orta est consuetudo ut dii penates colantur
in domibus.

66. PRIMA re vera ‘prima’; nam cetera non eo quo dicit editurus
est ordine.

67. VIRIBVS AVDAX hoc ad omnia pertinet.

68. AVT IACVLO INCEDIT MELIOR id est iactu velocium sagittarum,
ut vacet ‘ve’. Sic ista iunxit in nono «insidiis iaculo et longe
fallente sagitta», id est iaculo longe fallentis sagittae. Nam
non exhibuit iaculatores.

69. CRVDO CAESTV aut ‘crudeli’, aut ‘duro’. ‘Caestus’ autem per
diphthongon pugilum arma significat, habet etiam pluralem numerum
et est quartae formae; nam ‘cestus cesti’ numeri tantum
singularis sine diphthongo balteum Veneris significat.

70. PRAEMIA PALMAE id est virtutis; a praecedenti quod sequitur.

71. ORE FAVETE apto sermone usus est et sacrificio et ludis. Nam
in sacris taciturnitas, in ludis necessarius favor est. ‘Favet’
autem ‘ore’ quis etiam per taciturnitatem? Horatius «favete
linguis, carmina non prius audita Musarum sacerdos». CINGITE
TEMPORA RAMIS ex Romano more. Nam festis ludis omnis aetas
coronata spectabat, quod ostendit per Aeneam, Acestem, Ascanium,
per quos omnem demonstrat aetatem.

72. MATERNA MYRTO vel quasi filius, vel quasi Veneris
sacrificaturus marito.

73. HOC ELYMVS FACIT princeps Troianorum, qui dicitur tres in
Sicilia condidisse civitates. AEVI MATVRVS honestius quam si
‘aevo maturo diceret’.

77. RITE secundum ritum sacrificii, quo exigebatur, ut libaret de
mero Baccho, id est puro. CARCHESIA autem genus poculorum.

78. HVMI terrae. LACTE NOVO aut statim mulcto, aut post fetum,
quod colostrum dicitur neutro genere. SANGVINE SACRO victimarum,
ut diximus supra. Et notandum quia partim quasi mortuo, pari
numero, sacrificat, partim inpari, quasi deo, ut ‘caedit quinas
de more bidentes’. Nam legimus «numero deus inpare gaudet».

79. PVRPVREOSQVE IACIT FLORES ad sanguinis imitationem, in quo
est sedes animae; sic in sexto «purpureos spargam flores», item
«purpureasque super vestes velamina nota», scilicet, ut supra
dixit, ut sedis suae cognoscat imitationem.

80. SALVE ‘salve’ et ‘vale’ secundum Varronem in Logistoricis
synonyma sunt. Vnde his et in salutatione utimur et in
exsecrationibus, ut «valeant qui inter nos discidium volunt»;
unde etiam haec mortuis dicimus, non quo eis optemus salutem, in
quibus nulla esse potest, sed ut significemus nos sic digredi ut
ostendamus eos numquam in nostram communionem esse venturos.
ITERVM hic distinguendum; nam quo tempore sepeliit eum dixit sine
dubio ‘salve’ et ‘vale’.

81. RECEPTI NEQVIQVAM CINERES cineres pro ipso patre posuit, ac
si diceret, ‘salve pater, de Troia liberate sine causa’. Propter
quod sequitur «non licuit fines Italos fataliaque arva». Alii ad
historiam supra dictam referunt distinctione mutata, ut dicant:
‘recepti iterum cineres’, semel ex Troia, semel a Diomede, qui
dicitur ossa eius eruta cum Palladio reddidisse. ‘Nequiquam’
autem secundum Epicureos, qui dicunt omnia perire cum corpore.
ANIMAEQVE VMBRAEQVE PATERNAE vocativus pluralis est. Nam Plato et
Aristoteles et omnes periti dicunt in homine quattuor esse
animas: unam vitalem, ut in vermibus, qui tantum moventur; aliam
sensualem, ut in mutis animalibus, in quibus est sensus et
timoris et gaudii; tertiam intellectualem, ut in hominibus, qui
et cogitare et recte iudicare possunt; esse etiam quartam infra
omnes quae φυσική vocatur, ut est in herbis et arboribus, quae
etiam motu carentes, vitam tamen habent. Nam et nascuntur et
crescunt et pereunt, unde est «atque interfice messes». His rebus
colligitur hominem harum omnium animarum esse participem; unde
Sallustius ait «alterum nobis cum diis, alterum cum beluis
commune est». De umbris autem facilis est probatio. Nam si
quattuor sunt animae, sequitur ut tot sint umbrae, ut si quis
inter duas stet lucernas geminam umbram creat. Hoc autem de
animis etiam Lucretius adserit; sed non tantum veritati studet
quam sectae Epicureae. Alii ista fugientes dicunt ‘animae et
umbrae’ genetivum esse singularem, ut sit ‘cineres umbrae et
animae paternae’. Quod non valde probandum est; nec enim umbra
aut anima cineres habent.

83. QVICVMQVE EST taedio longae navigationis hoc dicit.

84. LVBRICVS ANGVIS labilis. Alias locum dicit, ut «per lubrica
surgens».

85. SEPTEM INGENS GYROS loci genium per magnitudinem vult
probare; nullus enim locus sine genio, qui per anguem plerumque
ostenditur: Persius «pinge duos angues: pueri, sacer est locus».
Sane hunc locum de Homero sumpsit, qui inducit Graecos apud
Aulidem omen futuri decennalis belli ex serpente collegisse, qui
etiam matrem consumpsit novem pullis comesis. Ita ergo nunc etiam
Aeneae omen sui erroris ostenditur septem gyris; nam septimus ei
annus est finis erroris. Et est optimum figmentum; annus enim
secundum Aegyptios indicabatur ante inventas litteras picto
dracone caudam suam mordente, quia in se recurrit. GYROS nomen
legimus; verbum exinde non invenimus.

86. PLACIDE quiete, repens.

87. CAERVLEAE CVI TERGA NOTAE caeruleae, et fulgor auro variatus.

88. INCENDEBAT id est inlustrabat.

90. AGMINE LONGO TANDEM post illos gyros tandem longo repere
coepit agmine, id est impetu.

91. SERPENS participium est, non nomen, ac si diceret ‘repens’.

92. LIBAVITQVE DAPES leviter gustavit epulas super positas, quae
silicernium vocantur quasi silicenium, super silicem positum.

93. DEPASTA ALTARIA non a se - nam supra ait ‘libavitque dapes’ -
sed hoc dicit: tam diu permansit quam diu cuncta aris
superposita flamma consumeret.

95. GENIVMNE LOCI quia, ut diximus, nullus locus sine genio.
FAMVLVMNE PARENTIS fuit enim haec maiorum consuetudo, sicut
hodieque apud Indos est, ut quotiens reges moriebantur, cum his
dilecti equi vel servi et una de uxoribus carior incenderentur,
inter quas de hoc ipso erat magna contentio. Possumus ergo
‘famulum’ servum sepultum cum Anchisa accipere. Aut per
apotheosin deum ostendit effectum; unde ei famulum dat, quasi
ministrum. Singula enim numina habent inferiores potestates
ministras, ut Venus Adonim, Diana Virbium. Aut certe secundum
Pythagoram dicit, qui primus deprehendit de medulla hominis, quae
est in spina, anguem creari: quod etiam Ovidius in quinto decimo
metamorphoseon dicit loquente Pythagora.

97. NIGRANTES TERGA nigra terga habentes.

99. MANESQVE ACHERONTE REMISSOS aut venientes de Acheronte aut
certe ‘remissos Acheronte’, qui iam in Acheronte non essent post
apotheosin factam.

105. PHAETONTIS Solis, ἀπὸ τοῦ φαίνειν.

109. CIRCO spatioso ludorum loco.

110. SACRI TRIPODES sic pulchri ut sacros putares. Nec enim
sacrilegus erat ut sacra donaret. Et sic dictum est ut
«Dodoneosque lebetas», quales sunt in Dodona.

111. ET PALMAE PRETIVM VICTORIBVS zeugma utriusque lateris; nam
‘victoribus pretium’ et ad supra dicta et ad dicenda pertinet.

112. ARGENTI AVRIQVE TALENTA talenti secundum varias gentes
varium pondus est, sed apud Romanos talentum est septuaginta
librae, sicut Plautus ostendit in Mostellaria, qui ait duo
talenta esse centum quadraginta libras. Legimus etiam talentum
esse paululum quiddam. Nam Homerus in ludis funebribus Patrocli
ultima praemia dicit duo talenta; quod nos cogit aliquid minimum
intellegere. Nam si primus victor bovem accepit, consequens non
est ut dicamus ultimum tam magnum accepisse praemium; unde
apparet talentum etiam minimum quiddam significare.

113. ET TVBA COMMISSOS Romano more, sicut hodieque videmus
omnibus ludis funebribus, ut sunt divorum; nam si sacri sint, id
est festi, lustrantur faculis. Ante etiam ab hymnis incipiebant.

114. PRIMA CERTAMINA Punico bello primum naumachiam ad exercitium
instituere Romani, postquam probarunt gentes etiam navali
certamine plurimum posse; ad quam rem in hoc certamine plurimum
adludit poeta. PARES aut pariter, aut diversis comparabiles
rebus, ut sequentia indicant «melior remis, sed pondere pinus
tarda tenet». Aut ‘pares’ ita ut ante certamen videbantur.
GRAVIBVS REMIS fortibus, ut «ferit ense gravem Thymbraeus
Osirin»; nam graves inferunt tarditatem.

116. REMIGE erit nominativus ‘remex’; Serenus «semiremex
Herculis». PRISTIM vel a tutela depicta, vel ἀπὸ τοῦ πρίζειν τὰ
κύματα, id est a secandis fluctibus.

117. MOX ITALVS subaudis ‘futurus’; ipse enim familiam Memmiorum
constituit. Et bene laudat familias nobilium; nam a Sergesto
Sergia familia fuit, a Cloantho Cluentia, a Gya Gegania, cuius
nunc facit mentionem. Nobiles autem familias a Troianis fuisse
Iuvenalis ostendit, ut «iubet a praecone vocari ipsos
Troiugenas». A QVO NOMINE scilicet Mnesthei. Et Mnestheus sic
est, ut Tydeus; nam diphthongos Graeca est.

118. INGENTI MOLE motu, ut «magna se mole moventem».

119. VRBIS OPVS tam magna, ut urbem putares. TRIPLICI VERSV omnes
enim triremes fuerunt. ‘Versu’ autem aut ‘ordine’, ut «ille
etiam seras in versum distulit ulmos», aut ‘versu’ ‘tractu’, a
verrendo, ut «aequora verrebant caudis aestumque secabant». Sane
unus est sensus.

120. PVBES INPELLVNT figura est, ut «pars in frusta secant». Et
sciendum inter barbarismum et lexin, hoc est latinam et perfectam
elocutionem, metaplasmum esse, qui in uno sermone fit ratione
vitiosus. Item inter soloecismum et schema, id est perfectam
sermonum conexionem, figura est quae fit contextu sermonum
ratione vitiosa. Ergo metaplasmus et figura media sunt, et
discernuntur peritia et inperitia. Fiunt autem ad ornatum.

121. DOMVS SERGIA familia, ut «da propriam, Thymbraee, domum». Et
inde est Sergius Catilina.

122. CENTAVRO MAGNA feminini est generis, si de navi dicas, ut
«in Eunuchum suam», cum comoediam diceret. Iuvenalis contra
sensit dicens «et in tergo necdum finitus Orestes». Sed sciendum
genera plerumque confundi aut metri ratione aut hiatus causa. Sic
Horatius «nec cupido sordidus aufert», cum significantes
cupiditatem feminino genere dicamus. Ipse etiam Vergilius ait
«timidi dammae cervique fugaces», cum ipse secundum fidem dixerit
«cum canibus timidae venient ad pocula dammae».

123. CAERVLEA aut ‘nigra’ aut altae carinae; omne enim altum
nigrum est, ut «scrupea, tuta lacu nigro nemorumque tenebris».
CLVENTI ad ipsum apostropha.

124. EST PROCVL ‘haud nimis longe’, ut et supra diximus. Sic in
Bucolicis de nimia vicinitate ait «serta procul tantum capiti
dilapsa iacebant». Interdum et ‘satis longe’ significat.

125. OLIM tunc fere cum Cori nubibus abscondunt et obruunt
sidera.

127. TRANQVILLO melius septimus est quam dativus.

128. CAMPVS saxi latitudo. APRICIS sole gaudentibus. Sane apricus
et locus dicitur sole calens - quod est opaco et abdito
contrarium - et apricos dicimus locis apricis gaudentes;
Vergilius «duceret apricis in collibus uva colorem», Persius
«nostra ut Floralia possint aprici meminisse senes». ‘Apricum’
autem quasi ἄνευ φρίκης, sine frigore. MERGIS Aesacus Priami
filius fuit. Hic se praecipitavit e muro nec periit, et, cum hoc
saepius faceret, deorum miseratione in avem versus est quae ad
imitationem quasi idem facit.

131. CIRCVMFLECTERE bene uno sermone et profectionem conplexus
est et reversionem.

133. DVCTORES domini navium, non gubernatores.

134. POPVLEA VELATVR FRONDE IVVENTVS Hebe est Iuventas, uxor
Herculis. Nunc ergo aut propter hoc iuventus utitur populeis
coronis aut ad imitationem virtutis. Populus enim Herculi
consecrata est, ut «populus Alcidae gratissima».

135. NVDATOS bene ‘nudatos’, quia tecti esse consuerunt. Nam
‘nudum’ est numquam tectum, ut facies.

136. TRANSTRIS et transtra dicuntur et iuga, ut in sexto «inde
alias animas, quae per iuga longa sedebant».

137. INTENTI eodem sermone in diversis usus est rebus; aliter
enim brachia, aliter intendimus mentem. EXVLTANTIAQVE HAVRIT
CORDA PAVOR PVLSANS hypallage; omni parte pulsans pavor corda
haurit, id est ferit, et exultare facit, ut «latus haurit
apertum».

138. LAVDVMQVE ne esset turpe quod ait ‘pavor’. Sane istae sunt
bellorum prolusiones; unde etiam ad tubam geruntur. Sed sciendum
maioris aetatis funera ad tubam solere proferri: Persius «hinc
tuba, candelae»; minoris vero ad tibias, ut Statius de Archemoro
«<tibia cui> teneros solitum deducere manes».

139. FINIBVS OMNES secundum naturam ante generali usus est
descriptione, venturus ad specialitatem.

144. PRAECIPITES festinantes, ut «praecipites vigilate, viri».
BIIVGO et hoc celeritatis est; plures enim se inpediunt.

145. CARCERE usurpavit: nam ‘carcer’ est numero tantum singulari
custodia noxiorum, ‘carceres’ vero tantum plurali ostia quibus
equi arcentur; unde et ‘carceres’ quasi ‘arceres’ secundum
Varronem.

147. IVGIS iugalibus. VNDANTIA autem ‘large effusa’.

149. CONSONAT ideo ‘consonat’ propter echo; nostrae enim vocis
est aemula, unde et ‘resultant’ ait.

151. ELABITVR praecurrit celeriter, ut «labere, nympha, polo».

152. TVRBAM INTER in ipso principio.

154. DISCRIMINE interstitio. Et bene variat, nunc naves, nunc
ductores commemorans.

155. PRIOREM inter se, hoc est tertium.

159. METAMQVE TENEBANT nauticum verbum.

160. PRINCEPS modo ordinis est.

162. QVO TANTVM MIHI vacat ‘mihi’, ut solet plerumque.

163. LITVS AMA ‘litus’ est omne quod aqua adluitur; unde et saxum
‘litus’ vocavit. STRINGAT radat, ac si diceret ‘hoc volo quod
times’. PALMVLA extrema pars remi in modum palmae protenta.

166. ITERVM hoc verbum et a poeta potest dici, ut ‘iterum
revocabat’, et a Gya, ut ‘quo abis iterum’, non ‘iterum pete’.

169. INTER NAVEMQVE ‘que’ vacat.

172. EXARSIT IVVENI causa pendet ex causa; Horatius «non ego hoc
ferrem calidus iuventa consule Planco».

173. NEC LACRIMIS CARVERE GENAE nimis irascentum est. Cicero de
Verre cum irasceretur «lacrimas interdum vix tenere».

174. DECORISQVE SVI inhonestum enim irasci, duci praesertim.
SOCIVMQVE SALVTIS possumus intellegere ‘oblitum salutis suae
socium’, id est gubernatorem; possumus et ‘socium salutis
oblitus’ pro ‘sociorum’, praecipitato scilicet gubernatore.

176. IPSE GVBERNACLO ut ostenderet nihil esse quod ipse non
posset implere.

177. HORTATVRQVE VIROS aut ipse dicit celeuma - nam hortatores
dicuntur - aut quia consternati fuerunt perdito gubernatore.
CLAVVM fustem gubernaculi.

179. IAM SENIOR MADIDAQVE FLVENS IN VESTE MENOETES contra illud,
quia occurrebat gubernatorem natandi peritum fuisse debere,
addidit ‘senior’ et ‘veste madida’. ‘Fluens in veste’ ‘cui vestis
fluebat’. Honeste locutus est; sic Iuvenalis «et multo stillaret
paenula nimbo».

181. RISERE NATANTEM unde in ludis voluptas quaeritur.

182. REVOMENTEM saepius vomentem.

184. MORANTEM imperitia gubernantis.

187. AEMVLA PRISTIS eiusdem rei studiosa, ut «illo aemulo atque
imitatore studiorum meorum» Cicero in Caesarianis; alias inimicum
significat.

189. INSVRGITE econtra Lucanus «atque in transtra cadunt et remis
pectora pulsant».

190. HECTOREI aut ‘fortissimi’, aut re vera quondam Hectoris
socii.

192. GAETVLIS Africanis, a parte totum; nam Gaetulia mediterranea
est, syrtes vero iuxta Libyam sunt. Sic de syrtibus Horatius
«ubi Maura semper aestuat unda». Fuisse autem Troianos in
syrtibus ille indicat locus «in brevia et syrtes urget,
miserabile visu».

193. IONIO quando iuxta Charybdin navigaverunt. MALEAEQVE Malea
promunturium est Laconicae provinciae, ubi undae sunt sequaces,
id est persecutrices, ut «capreaeque sequaces inludunt».

194. PRIMA quasi quae soleo. MNESTHEVS ille semper victor.

196. HOC VINCITE loco victoriae sit ultimos non redire.

197. NEFAS modo obprobrium.

198. AEREA fortis, ut «et iunctos temo trahat aereus orbis»; nam
puppis aerea non est, sed prora.

199. SVBTRAHITVRQVE SOLVM unicuique rei quod subiacet solum est
ei cui subiacet, unde est solum navis mare, et aër avium. Et est
verbum cuius perlucida significatio per naturam [non] invenitur.

200. RIVIS more rivorum, ac si ‘rivatim’ diceret.

202. FVRENS ANIMI ut «praestans animi iuvenis».

203. INTERIOR sinisterior; Cicero «quem omnia intus canere
dicebant», Sallustius «igitur introrsus prima Asiae Bithynia
est». INIQVO angusto, ut «et silvis insedit iniquis».

204. PROCVRRENTIBVS praeminentibus, et veluti obviam venientibus.

205. MVRICE saxi acumen eminens per tranquillitatem.

207. MORANTVR retro agunt.

209. LEGVNT alii ‘praetereunt’. Sed melius ‘legunt’, id est
‘colligunt’; nam sequitur «et fractis discentem currere remis».

212. PRONA vicina litoribus; unde ‘altum’ est longe positum.

213. COLVMBA ubique de his domesticis ‘columbas’ Vergilius dicit,
Persius vero ait «teneroque columbo et similis regum pueris»;
nam agrestes ‘palumbes’ vocantur.

215. EXTERRITA pinnarum concussione terrorem significans, ut
«timuitque exterrita pinnis ales»; non enim timet pinnis, sed
indicat timorem.

217. RADIT secat purum aërem.

221. FRVSTRA quis enim ei relicta victoria subveniret?

225. IPSO SVPEREST IN FINE ut «spatia et si plura supersint,
transeat elapsus prior».

229. PROPRIVM DECVS quasi iam partam victoriam et honorem ni
teneant, indignantur.

231. SVCCESSVS felicitas. POSSVNT QVIA POSSE VIDENTVR sperabant
victoriam spectantum opinione, ut «cunctique sequentem instigant
studiis».

233. PALMAS VTRASQVE diximus supra antiquum hoc esse. Carminius
tamen dicit, qui de elocutionibus scripsit, per naturam vitiosam
esse hanc elocutionem et, sive ‘utramque palmam’ sive ‘utrasque
palmas’ dixerimus, esse in aliquo usurpationem.

235. IMPERIVM EST PELAGI in pelago, ut «di quibus imperium est
animarum».

236. LAETVS victor; a praecedenti quod sequitur.

237. ANTE ARAS de quibus paulo post «pars spoliant aras». VOTI
REVS debitor; unde vota solventes dicimus absolutos. Inde est
«damnabis tu quoque votis», quasi reos.

238. PROICIAM exta ‘proiciuntur’ in fluctus, aris ‘porriciuntur’,
hoc est porriguntur; nisi forte dicamus etiam fluctibus offerri.
quod si est, ‘porriciam’ legendum est.

240. PHORCIQVE CHORVS Latine ‘hic Phorcus, huius Phorci’ dicimus;
nam apud nos Graeca huius nominis non est declinatio. Est autem
deus marinus. PANOPEAQVE VIRGO una de Nereidibus, quam ideo
separatim dixit, ut illas non virgines intellegamus.

241. PORTVNVS deus marinus qui portubus praeest. Et bene
‘impulit’ eum ‘ipse’ iam vicinum portui. Nota est autem fabula:
Athamas post furorem a Iunone inmissum cum, occiso Learcho,
Melicertam alterum filium cum Ino uxore sua persequeretur et se
illi in mare praecipitassent, voluntate numinum in deos versi
sunt, Melicerta in Portunum, qui Graece Palaemon dicitur, Ino in
matrem Matutam, quae Graece dicitur Leucothea.

243. PORTV SE CONDIDIT ALTO id est usque ad interiora pervenit.

244. EX MORE ludorum, scilicet per praeconem.

245. VICTOREM ‘primum’ subaudis; nam et illi duo victores sunt
Sergesti - unde paulo post «quem modo navali Mnestheus certamine
victor consequitur».

248. DAT FERRE Graecum est duo verba coniungere, ut paulo post
«donat habere viro»; sed hoc datur poetis. MAGNVM TALENTVM ut
diximus, quiddam breve, sed ‘magnum’ dixit comparatione alterius.

250. CIRCVM in parte estrema.

251. MAEANDRO DVPLICI flexuoso. Et hoc dicit: erat in chlamyde
flexuosa et in se remeabilis purpura, in modum Maeandri, fluminis
Cariae provinciae. MELIBOEA pro ‘Meliboeensis’. Est autem
civitas Thessaliae Meliboea.

252. REGIVS Troi, regis Phrygiae, filius.

253. FATIGAT laus picturae, quasi gerat.

254. PRAEPES modo volans.

255. SVBLIMEM in altum.

256. PALMAS AD SIDERA TENDVNT aut mirantes aut increpantes deos.

258. VIRTVTE SECVNDVM quia ille favore vicerat numinum. Vnde et
praemia dantur congrua: illi chlamys, deorum continens fabulam,
huic lorica, id est virtutis insigne.

259. HAMIS AVROQVE hamis aureis.

261. SIMOENTA venit a nominativo Graeco non in ις sed in εις
exeunte. SVB ILIO ALTO ‘o’ brevis fit sequente vocali.

262. DECVS ET TVTAMEN quia triplex et aurea.

263. PHEGEVS SAGARISQVE nominatim dicendo addidit laudem.

265. CVRSV PALANTES TROAS AGEBAT ad Aeneae, qui eum vicit,
pertinet laudem.

267. CYMBIAQVE pocula in modum cymbae navis. ASPERA SIGNIS
ἀνάγλυφα.

268. OMNES qui vicerant scilicet.

269. PVNICEIS TAENIS vittis roseis. Et significat lemniscatas
coronas, quae sunt de frondibus et discoloribus fasciis, et,
sicut Varro dicit, magni honoris sunt. ‘Taenis’ autem modo
‘vittis’; alias vittarum extremitates dicit, ut «fit longae
taenia vittae».

270. ARTE id est virtute.

271. ATQVE ORDINE DEBILIS VNO Sergestus scilicet. Et bene ex
mutatione conquisivit ornatum; nam inrideri et sine honore esse
hominis est, remis carere, navis.

273. VIAE IN AGGERE agger est media viae eminentia, coaggeratis
lapidibus strata; unde viae aggerem dixit.

274. AEREA fortis, ut «aerea puppis». GRAVIS fortis, ut «gravibus
certamina remis».

276. TORTVS hos tortus – id est sine causa temptat incessus.

278. CLAVDA ab homine transtulit; Cicero «mancam ac debilem fore
praeturam suam».

279. MEMBRA etiam hoc ab homine transtulit.

281. VELA FACIT TAMEN ἀνακόλουθον; nam non praemisit ‘quamquam
remigare non possit’. SVBIT OSTIA portus, ut supra diximus, ideo,
quia exitus fluminum frequenter portus efficiunt.

282. PROMISSO aut magno, aut ante promisso, ut intellegamus in
omnibus ludis illud esse servatum «nemo ex hoc numero mihi non
donatus abibit»; quod et in pyctali ait certamine «victori
velatum auro vittisque iuvencum, ensem atque insignem galeam,
solacia victo». Aut certe promisisse eum intellegamus quando
vidit navem periclitantem.

284. OPERVM HAVD IGNARA MINERVAE perita lanificii.

285. CRESSA GENVS figura Graeca, ut «qui genus? Vnde domo?».
PHOLOE nomen proprium. Erat autem lactans; nam infantes lactentes
dicimus.

287. GRAMINEVM graminosum. Cicero de hastis bene «etiamne
gramineas hastas». COLLIBVS VNDIQVE CVRVIS mutavit; non enim
silva colles habet, sed est in collibus silva. Debuit ergo
dicere, ‘quem colles cingebant silvis’.

288. MEDIAQVE IN VALLE THEATRI media in valle erat circus
theatri, id est spatium spectaculi. Et ‘theatri’ Graece dixit ἀπὸ
τῆϛ θεωρίας; non enim est speciale.

290. CONSESSV MEDIVM TVLIT ordo est: quo se Aeneas medium tulit
cum multis milibus et exstructo consessu resedit.

292. ANIMOS ‘eorum’ subaudis.

293. MIXTIQVE SICANI quod ait «pars et certare parati».

295. VIRIDIQVE IVVENTA aetates omnes Varro sic dividit;
infantiam, pueritiam, adulescentiam, iuventam, senectam. Hae
tamen, sicut etiam de temporibus supra diximus, singulae
trifariam dividuntur, ut sit prima, viridis, praeceps; hinc est
et ‘viridi iuventa’ et «cruda deo viridisque senectus». Item
Sallustius «sed Mithridates extrema pueritia regnum ingressus
matre sua veneno interfecta».

296. AMORE PIO PVERI aut genetivus est, et dicit eum ob hoc
venisse, ne amicum relinqueret, aut distinguendum per se, et est
nominativus pluralis, ut ‘pueri’ non referamus ad aetatem, sed ad
agonale studium in quo sunt puerorum et virorum separata
certamina. Nam ἄνδρες καὶ παῖδες dicuntur, licet non sint unius
aetatis παῖδες ἄνδρες.

298. ACARNAN Epirota; Acarnania enim est pars Epiri.

299. TEGEAEAE si derivativum fuerit, ‘de’ non sequitur; si
‘Tegeae’ legerimus, non stat versus nisi addita ‘de’ syllaba.
Derivativum autem ille indicat locus «tunc lateri atque umeris
Tegaeum subligat ensem». Et Tegeum oppidum est Arcadiae.

302. QVOS FAMA OBSCVRA RECONDIT per contrarium illos omnes esse
nobiles indicavit.

306. CNOSIA Cretensia; Cnosos enim civitas Cretae. Et bene, sicut
etiam in navibus, et generalia dat et specialia. LEVATO nitido,
ut «at levem clipeum sublatis cornibus Io».

308. PRIMI aliorum conparatione; nam unus est primus.

309. FLAVA viridi, ut supra «iaspide fulva».

310. PHALERIS equorum ornamentis; sermo Graecus est. HABETO
habeat; tertia persona est a futuro imperativi, quae in hoc modo
numeri singularis similis est secundae.

311. AMAZONIAM quasi Amazoniam, ut «sacri tripodes».

313. BALTEVS balteus dicitur non tantum quo cingimur sed etiam a
quo arma dependent.

314. CONTENTVS ABITO quasi de parvo munere.

316. CORRIPIVNT SPATIA AVDITO raptim eunt, ut «corripit Aeneas
aditum custode sepulto». LIMENQVE RELINQVVNT aut regulam aut
signum de creta factum.

317. SIMVL VLTIMA SIGNANT intuentur ultima spatia aviditate
vincendi, ut «notat et designat oculis». Aut ‘signant ultima’
culmorum scilicet summitatem; ‘signant’ vestigiis, ut alibi «vix
summa vestigia signat harena».

318. PRIMVS ABIT sicut et de navibus post generalitatem transit
ad specialitatem. Et bene, quia tribus statuta sunt praemia,
quinque commemorat, casuris duobus.

319. ALIS velocitate, quia tam ventos quam fulmina alata fingunt
poetae, ut «et alitis austri».

320. PROXIMVS HVIC secundum hunc locum ‘proximum’ dicimus etiam
longe positum nullo interveniente.

323. QVO DEINDE SVB IPSO id est post ipsum.

324. CALCEM CALCE TERIT calcem dicimus unde terram calcamus. Ergo
non proprie dixit ‘calcem calce terit’; planta enim calcem
potuit terere. Vnde a parte totum accipiendum, id est ‘calce
pedem terebat’.

325. INCVMBENS VMERO aut Helymi umero, aut currentis est gestus.

326. ELAPSVS PRIOR eut, dum labitur, id est celeriter currit,
prior fiat; et satis licenter est dictum. AMBIGVVM minus firmum
ad celeritatem.

327. SVB IPSAM FINEM ‘finem’ bis subaudis: ‘sub ipsam finem’
fessi ‘adventabant ad finem’.

329. LABITVR INFELIX quia parata victoria caruit. CAESIS IVVENCIS
bene rem notam per transitum tetigit; agonalis enim moris fuerat
post sacrificia ad certamen venire.

330. FVSVS HVMVM ordo est ‘super fusus’.

332. TITVBATA participium sine verbi origine. IN IPSO CONCIDIT
ablativum posuit, quia non est mutatio.

334. OBLITVS AMORVM ‘amare’; nec supra dictis congrue. Ait enim
‘amore pio pueri’, nunc ‘amorum’; qui pluraliter non nisi
turpitudinem significant.

336. SPISSA ARENA tenui; quanto enim quid minutius, tanto est
densius.

338. PRIMA TENET τὰ πρῶτα. FREMITVQVE SECVNDO bene ‘secundo’
addidit, quia est et irascentum.

340. HIC temporis adverbium est. Per caveam autem plebem
significat; nam ‘cavea’ consessus est populi. ORA PRIMA PATRVM
hoc est quod Iuvenalis ait «et omnibus ad podium spectantibus».

343. LACRIMAEQVE DECORAE ipse etiam fletus habebat aliquid
venustatis, ortus aut a gaudio, ut Terentius «o lacrimo gaudio»,
quod et congruit puero propter victoriam inopinatam, aut certe ad
miserationem movendam contra eum qui se adserebat esse victorem.

344. VENIENS crescens, ut «hic segetes, illic veniunt felicius
uvae».

349. CERTA MANENT PVERI ut diximus supra, quia παῖδες dicuntur.

350. ME LICEAT ‘liceat me miserari’; nam non ‘me liceat’ sed
‘mihi liceat’ dicimus. CASVS adlusit, a cadendo.

351. TERGVM mutavit more suo; nam ‘tergus’ debuit dicere.

352. ONEROSVM plus est quam si ‘oneratum’ diceret, sicut
‘sceleratum’ et ‘scelerosum’.

355. QVI LAVDE CORONAM virtute, a sequenti quod praecedit.

356. FORTVNA bene dolum suum excusat.

358. OPTIMVS OLLI aut ei adrisit, aut ‘olli iussit efferri’. Sane
congrue arma dat iuveni.

359. DIDYMAONIS ARTES laus ab artifice, ut «divinum opus
Alcimedontis».

360. NEPTVNI SACRO DANAIS DE POSTE REFIXVM ‘Danais’ ‘a Danais’.
Et intellegimus hoc ad Aeneam transisse per Helenum.

363. PRAESENS fortis; ac si diceret, si adsit quis plenus animi.

366. VELATVM coronatum. AVRO autem quia solent habere laminas
quasdam, ut «et statuam ante aras aurata fronte iuvencum».

369. VIRVM SE MVRMVRE TOLLIT cum suffragio plurimorum.

370. SOLVS QVI PARIDEM SOLITVS CONTENDERE CONTRA multi haec a
poeta volunt dici; melius tamen verba sunt populi, unde et «virum
se murmure tollit». PARIDEM venit ab eo quod est ‘Paris,
Paridis’; quod autem legimus «Parin creat urbe paterna» venit ἀπὸ
τοῦ' ὁ Πάρις, τοῦ Πάριος, τῷ Πάρι, τὸν Πάριν. Et volunt, si
proprium sit, in ‘dos’ exire genetivum, si appellativum, in ‘os’.
Sane hic Paris secundum Troica Neronis fortissimus fuit, adeo ut
in Troiae agonali certamine superaret omnes, ipsum etiam
Hectorem. Qui cum iratus in eum stringeret gladium, dixit se esse
germanum; quod adlatis crepundiis probavit qui habitu rustici
adhuc latebat. Hos autem ludos transfert Vergilius ad Hectoris
tumulum [qui sunt facti cum habuisset Hector occidi].

373. AMYCI DE GENTE Amycus filius Neptuni fuit et nymphae Melies,
qui a Polluce victus est pyctali certamine. Bebrycia autem ipsa
est Bithynia; Sallustius «igitur introrsus prima Asiae Bithynia
est, multis antea nominibus appellata». Ipsa enim est et maior
Phrygia.

374. MORIBVNDVM morienti similem.

375. TALIS qualem multitudo loquebatur.

376. OSTENDIT melius dixisset ‘ostentat’.

380. ALACRIS cum ‘acer’ ubique dicat, ‘alacer’ tamen non dicit,
licet inde nascatur. Vitat enim confusionem, unde utrumque non
vult dicere; nam ‘alacer’ nusquam, ‘acris’ nusquam dixit. Inde
est quod etiam pampini supprimit genus, quia dubitatur.

383. SI NEMO AVDET ὅρος βίαιος: argumentatur enim se omnes
vicisse ex eo, quod ad certamen nullus accedit.

386. REDDI quasi debita promissa, quia ait «victori velatum auro
vittisque iuvencum».

387. HIC GRAVIS tunc. ‘Gravis’ autem aetate vel obiurgatione.
CASTIGAT obiurgat.

388. TORO CONSEDERAT HERBAE verbum de verbo; nam ‘torus’ a tortis
dictus est herbis.

389. FRVSTRA ordo est: tantane dona tam patiens sines tolli
frustra? Sane sciendum hunc secundum Hyginum, qui de familiis
Troianis scripsit, unum Troianorum fuisse, de quo Vergilius mutat
historiam.

391. NOBIS DEVS ILLE MAGISTER ‘nobis’ non vacat: ut «qui mihi
accubantes», sed pro ‘noster’ est positum, vitandi homoeoteleuti
causa.

394. ILLE SVB HAEC aut ‘statim’ aut ‘post haec’.

395. SED ENIM GELIDVS aliud pendet ex alio. Quare ‘hebet’? Quia
gelidus est; Quare ‘gelidus’? Quia senis.

396. EFFETAE exhaustae, et est translatio a mulieribus, quas
frequens partus debiles reddit.

397. IMPROBVS ISTE qui sine certamine postulat praemium.

398. ILLA IVVENTAS aut magna, aut quae quondam fuerat.

400. NEC DONA MOROR id est non exspecto. Hic enim sensus tam
superioribus quam sequentibus congruit; et supra enim ait se non
praemii causa dimicare sed gloriae, et paulo post bovem victor
interemit.

401. IMMANI PONDERE ‘inmanis ponderis’ more suo, ut «hamis
auroque trilicem».

402. QVIBVS quorum instructu.

403. FERRE MANVM contendere; nam utraque manus armatur. INTENDERE
BRACHIA TERGO ligare, ut «intenditque locum sertis».

404. ANIMI TANTORVM hoc est virorum fortium. Vnde addidit «ante
omnes stupet ipse Dares». Nam stultum est dicere ‘tantorum boum’,
cum dixerit ‘septem’.

406. LONGE valde, ut: «Tiberinaque longe ostia».

408. VERSAT considerat, ut Sallustius «exercitum vertere».

409. SENIOR secundum Varronem ‘senior’ et ‘iunior’ comparativi
sunt per inminutionem. Hinc est «iam senior, sed cruda deo
viridisque senectus»; additum enim hoc est ad exprimendum quid
sit ‘senior’. Item Ovidius «inter iuvenemque senemque». Et re
vera non convenit hunc satis senem accipi qui et vincere potest
et uno ictu taurum necare. Ergo ‘senior’ ‘non satis senex’, sicut
‘iunior’ ‘non satis iuvenis’, intra iuvenem, sicut ‘pauperior’
intra pauperem. Dicit autem hoc in libris ad Ciceronem.

410. CAESTVS ET ARMA ἓν διὰ δυοῖν; ‘arma’ id est ‘caestus’.

411. TRISTEMQVE HOC IPSO IN LITORE PVGNAM aut in quo magister
occisus est aut ‘in tristi litore’, id est infecundo; Varro enim
dicit sub Eryce monte esse infecundum campum fere in tribus
iugeribus, in quo Eryx et Hercules dimicaverunt.

412. HAEC GERMANVS ‘germanus’ est secundum Varronem in libris de
gradibus, de eadem genetrice manans, non, ut multi dicunt, de
eodem germine, quos ille tantum fratres vocat. Secundum quem bene
nunc Erycem, Butae et Veneris filium, Aeneae dicit fuisse
germanum.

413. SANGVINE CERNIS ADHVC non Herculis, quippe victoris, sed
Erycis; quae infecerat se tegendo.

415. AEMVLA NECDVM adversa virtuti.

416. GEMINIS duobus.

418. AVCTOR ACESTES huius certaminis scilicet.

419. AEQVEMVS PVGNAS id est arma, a sequenti quod praecedit. TIBI
pro te, ut «tibi deserit Hesperus Oetam».

420. EXVE proice, solve.

421. DVPLICEM AMICTVM id est abollam, quae duplex est, sicut
chlamys. Horatius «contra quem duplici panno patientia velat».

426. CONSTITIT hic distinguendum propter vitium, ut sit ‘arrectus
in digitos’. Est autem hic totus locus de Apollonio translatus.

429. PVGNAMQVE LACESSVNT ‘provocant’ potius, quam ‘gerunt’.

431. MEMBRIS ET MOLE mole membrorum, ut «molemque et montes».

432. GENVA LABANT proceleumaticus est, quem, ut supra diximus,
sic semper ponit ut cogi possit in dactylum, ut «genua labant»,
et «arietat in portas».

433. NEQVIQVAM non profutura victoriae. VVLNERA IACTANT ictus.

438. TELA ictus. EXIT vitat, declinat, ut de Tarchone «et vim
viribus exit». Et hoc verbo bis usus est tantum.

439. QVI MOLIBVS VRBEM amphibolon est, aut celsam molibus aut
quae molibus oppugnatur.

440. SEDET CIRCVM CASTELLA tmesis est, circumsedet.

443. OSTENDIT DEXTRAM aut fiducia virtutis est ostendere quod
minaris, aut certe provectus aetatis ostenditur, quae eum ex
inproviso ferire non sinit.

444. VELOX velociter, nomen pro adverbio.

446. VLTRO e contrario; ille enim cadere debuerat.

447. GRAVIS GRAVITERQVE figura a similitudine.

448. CAVA PINVS bene respexit ad aetatem. ERYMANTHO Erymanthus
mons Arcadiae.

449. IDA IN MAGNA modo non Cretae, sed Phrygiae, propter pinus.

450. CONSVRGVNT STVDIIS in studia.

456. PRAECIPITEMQVE DAREN celerem, ut «praecipites, vigilate,
viri».

457. NVNC ILLE SINISTRA ‘ille’ vacat; nam metri causa additum
est. De ipso enim dicit, ut «creber utraque manu pulsat versatque
Dareta».

458. QVAM MVLTA GRANDINE NIMBI hypallage; nam debuit dicere,
‘quam multo nimbo grando praecipitatur’.

460. VERSATQVE DARETA ‘Dares Daretis’, unde est ‘Dareta’. Et
‘Dares Daris’, unde est ‘Daren’, sicut ‘Chremes’ et ‘Chremis’ et
‘Chremetis.

465. INFELIX consolatio est; unde non dicit ‘inbellis’, ut
fortunae videatur esse quod victus est.

467. DIXITQVE vacat ‘que’ metri causa. Et maluit perissologiam
facere quam uti communi syllaba, quae frequens vitiosa est. Vnde
et Terentianus «nec tanta in metris venia conceditur uti»; Graeci
enim his utuntur frequenter.

468. FIDI AEQVALES Homerus φίλοι ἑταῖροι.

469. VTROQVE in utramque partem.

472. VOCATI ACCIPIVNT bene eorum ostendit pudorem; vel, quia
erant occupati circa amicum, dixit ‘vocati’.

474. COGNOSCITE TEVCRI habet rationem personarum, quia virtutem
eius noverant Siculi.

480. EFFRACTOQVE INLISIT IN OSSA CEREBRO hypallage: effregit ossa
et inlisit in cerebrum.

481. HVMI BOS pessimus versus, in monosyllabum desinens.

483. MELIOREM aptiorem; nam animalem hostiam dat.

484. CAESTVS ARTEMQVE REPONIT et arma deposuit et arti
renuntiavit, id est κατάλυσιν fecit.

487. INGENTIQVE MANV magna multitudine. MALVM ‘malus’, arbor
navis, generis est masculini; Horatius «nec malus celeri saucius
Africo». Et dictus est malus vel quia habet instar mali in
summitate vel quia quasi quibusdam malis ligneis cingitur, quorum
volubilitate vela facilius elevantur.

488. TRAIECTO extento, unde transenna dicitur extentus funis;
Sallustius «machinato strepitu transenna corona in caput
inponebatur».

489. QVO in quam; nam ponit adverbia pro nominibus, ut «genus
unde Latinum».

491. CLAMORE SECVNDO ut supra dixit «magnoque virum se murmure
tollit».

493. QVEM MODO nuper; nam, ut supra diximus, victor fuit duorum.
Vrbanus vero dicit ‘modo’ ‘propemodum’, ‘paene’; nam secundus
fuit. Alii ‘victor’ ‘voti compos’ volunt, ut «rapidusque rotis
insistere victor». Optaverat enim ne rediret extremus, ut «hoc
vincite, cives».

495. CLARISSIME FRATER PANDARE notissime, qui fuit Lycaonis
filius. Pandarus autem secundum Homerum Minervae persuasione
singulare Menelai et Paridis certamen, cum in eo esset ut Paris
vinceretur, iactu teli diremit, quo Menelaum vulneravit.

496. IVSSVS a Minerva.

498. SVBSEDIT ACESTES remansit – nec enim proferebatur sors quae
remanserat sola - aut certe ‘delituit’, unde et subsessores
vocantur qui occisuri aliquem delitescunt. De quo verbo plenius
dicturi sumus illo versu «devicta Asia subsedit adulter».

500. FLEXOS INCVRVANT mutatione usus est; nam ‘curvos inflectunt’
debuit dicere.

501. PRO SE QVISQVE VIRI pro qualitate roboris sui.

503. DIVERBERAT AVRAS scindit.

504. ARBORE MALI sic dixit, ut «lustrat Aventini montem».

505. EXTERRITA PENNIS timorem suum pennis significans. Singula
enim animalia habent signa quibus indicant suum timorem, unde
ipse de lupo «caudamque remulcens subiecit pavitantem utero»,
item de Caco «turbatumque oculis»; hominum enim timorem primi
indicant oculi.

506. OMNIA PLAVSV alii pennarum dicunt, sed melius spectantum
favore; illud enim est incredibile.

507. ADDVCTO ARCV, TELVM TETENDIT hypallage est; nam adducitur
telum et arcus intenditur.

509. MISERANDVS qui perfecta re difficiliore victoria caruit.

511. INNEXA PEDEM innexum pedem habens.

513. TVM deinde. Et est adverbium ordinis; nam ‘tunc’ temporis
est. ARCV CONTENTA PARATO TELA TENENS contento arcu tela tenens
parata.

514. IN VOTA VOCAVIT nam apud Lycios colitur quasi heros.

516. NIGRA SVB NVBE id est alta.

517. VITAMQVE RELIQVIT IN ASTRIS unde sumpserat vitam, ut «hinc
hominum pecudumque genus vitaeque volantum». Sane sciendum hunc
totum locum ab Homero esse sumptum; unde inanis est vituperatio
Aeneae, quod suspenderit avem maternam. Nam et res est translata
simpliciter et, quamcumque suspendisset avem, in hanc incideret
vituperationem; nulla enim avis caret consecratione, quia
singulae aves numinibus sunt consecrateae. Quamquam Vrbanus dicat
matrem citius potuisse placari.

521. ARTEMQVE PATER ARCVMQVE SONANTEM culpat hoc Vergiliomastix;
artem enim in vacuo aëre ostendere non poterat. Quamquam dicant
periti posse ex ipso sagittariorum gestu artis peritiam indicari.

522. OBICITVR superius de his particulis secundum Iubam
artigraphum tractavimus. Sed dicunt alii istas monosyllaborum
ratione vel produci vel corripi. Sane sciendum naturae esse ut
breves sint; euphoniae vel Iubae ratione in compositione
producuntur, si tamen ‘i’ sequatur, quae licet non sit consonans,
potest tamen in declinatione pro consonante haberi.

523. AVGVRIO MONSTRVM ‘augurium’ dictum quasi ‘avigerium’, quod
aves gerunt. Et bene de sagitta dixit ‘augurium’, quae habet
pennas, quamquam omnia ad unum congesserit locum: monstrum,
augurium, auspicium, oraculum.

524. SERA gravia; Sallustius «serum bellum in angustiis futurum»,
id est grave. Et quod inprobant vates Aeneas amplectitur,
deceptus augurii similitudine quod apud Troiam probaverat pater,
ut «stella facem ducens».

525. LIQVIDIS IN NVBIBVS nubes pro aëre posuit; nubes enim
liquidae esse non possunt.

527. CEV SAEPE REFIXA poetice dixit secundum publicam opinionem.
Nam, ut Lucretius dicit, ventus altiora petens aetherium ignem
secum torquet, qui tractus imitatur stellas cadentes.

529. ATTONITIS ANIMIS stupefactis per tonitrua quae caelestibus
ignibus semper cohaerent.

530. NEC MAXIMVS OMEN ABNVIT AENEAS amplexus est et probavit, non
secundum augurum disciplinam dixit ad se non pertinere; nam
nostri arbitrii est visa omnia vel inprobare vel recipere.

533. SVME PATER praecipe. Nam verbum est iurisconsultorum, quo
utuntur quotiens legatum non ab herede datur, sed est in
accipientis arbitrio.

534. EXSORTEM ἄκληρον, sine sorte.

535. ANCHISAE MVNVS quod Cisseus, rex Thraciae, secundum
Vergilium pater Hecubae, ut «Cisseis regina Parin creat»,
Anchisae aliquando donaverat.

536. INPRESSVM SIGNIS inpressa signa habentem, id est emblemata.

540. PRIMVM ANTE OMNES ‘unum’ vacat.

543. PROXIMVS post Eurytionem. DONIS ad dona.

544. EXTREMVS ostendit hos sua munera percepisse, Acesten vero
sumpsisse praecipua.

545. NONDVM CERTAMINE MISSO de peractis loquitur rebus; unde
debuit dicere ‘vocavit’ et ‘fatus est’. Ergo aut tempus est pro
tempore, aut sic refert, ut videatur non de praeterito loqui, sed
actum praeteriti temporis ponere et referre.

546. CVSTODEM AD SESE secundum Tullium, qui dicit ad militiam
euntibus dari solitos esse custodes, quibus primo anno regantur.
Vnde ait de Pallante «sub te tolerare magistro militiam et grave
Martis opus». INPVBIS IVLI ab eo quod est ‘hic pubis’; nam quod
ait Sallustius «puberes omnes interfici iubet», venit ab eo quod
est ‘puber’. Et sunt ista communis generis si referantur ad
singulos; multitudo autem si dicatur generis tantum feminini est
‘haec pubes’.

547. FATVR AD AVREM sequitur et «dic, ait»; unde, sicut et in
tertio diximus, unum vacet necesse est.

552. CAMPOS IVBET ESSE PATENTIS discessu populi iubet fieri
campos patentes.

553. INCEDVNT PVERI aut poetica licentia confundit aetates, ut
modo pueros, modo iuvenes dicat - nam ait «una acies iuvenum» -
aut certe secundum quosdam, sequenti distinctione mutata,
magistros pueros dicit, sequentes vero maturioris aetatis.

554. QVOS OMNIS EVNTES quos euntes omnis turba fremit, id est cum
favore prosequitur.

556. TONSA COMA ‘tonsa’ ‘composita’; nam proprie comae sunt non
caesi capilli. PRESSA CORONA id est galea. Et sermone Homeri usus
est; nam galeam στεφάνην dixit. Et re vera corona dici non
potest, cum sequatur «galeam ante pedes proiecit inanem». Alii
dicunt potuisse eos galeas habere coronatas. Baebius tamen Macer
dicit, a Caesare Augusto pueris qui luserant Troiam donatas esse
galeas et bina hastilia; ad quod Vergilium constat adludere.

558. IT PECTORE SVMMO sic legendum, ne sit soloecismus. Et rei
inanimali dedit motum dicendo ‘it’. ‘Summum’ autem ‘pectus’ ait
pectoris et colli confinium.

560. TRES EQVITVM NVMERO TVRMAE rem Romanae militiae suo inserit
carmini. Nam constat primo tres partes fuisse populi Romani, unam
Titiensium a Tito Tatio, duce Sabinorum, iam amico post foedera:
alteram Ramnetum a Romulo, tertiam Lucerum, quorum secundum
Livium et nomen et causa in occulto sunt. Varro tamen dicit
Romulum dimicantem contra Titum Tatium a Lucumonibus, id est
Tuscis, auxilia postulasse, unde quidam venit cum exercitu; cui,
recepto iam Tatio, pars urbis est data, a quo in urbe Tuscus
dictus est vicus. Horatius «ac Tusci turba impia vici». Ergo a
Lucumone Luceres dicti sunt. Sic autem in tres partes divisum
fuisse populum constat, ut etiam qui praeerant singulis partibus
tribuni dicerentur; unde etiam sumptus quos dabant populo tributa
nominarunt. TERNI DVCTORES more suo, hoc est tres.

561. DVCTORES PVERI hic quidam distinguunt, ut diximus supra.

562. PARIBVSQVE MAGISTRIS et hoc adludit; nam hodieque equitum
dicuntur magistri.

564. POLITE PROGENIES illum dicit quem supra a Pyrrho introduxit
occisum; de quo Cato in Originibus dicit, quod ad Italiam venerit
et segregatus ab Aenea condiderit oppidum Politorium a suo
nomine.

565. QVEM THRACIVS ALBIS PORTAT EQVVS cum tres dixerit duces,
duorum equos commemorat. Sed aut praetermisit quod ut
consequeretur necesse erat - nec enim unus pedes esse poterat -
aut illo reddidit loco, ut «cetera pubes senioris Acestae fertur
equis». Quamquam multi distinctione mutata tres equos
commemorent, ut sit plene ‘equus bicolor maculis’, et de alio
dicatur ‘vestigia primi alba pedis’, id est primorum pedum
vestigia, et ‘frontem albam ostentabat alter’.

568. GENVS VNDE ATII DVXERE LATINI propter Atiam dicit, matrem
Augusti, de qua Antonius ait «Aricina mater»; vult enim eius
etiam maternum esse genus antiquum.

570. EXTREMVS quantum ad numerum spectat.

573. CETERA TRINACRII cetera pubes equis Acestae fertur.

575. PAVIDOS gloriae cupiditate sollicitos, ut «corda pavor
pulsans».

579. FLAGELLO virga quae sonat in morem flagelli.

581. CHORIS aciebus. VOCATI ictu virgae.

586. ET NVNC TERGA FVGA NVDANT tria quae in bellis geruntur
cuncta commemorat: fugam, pugnam, pacem.

588. LABYRINTHVS locus apud Cretam factus a Daedalo perplexis
parietibus, ubi Minotaurus inclusus est.

589. PARIETIBVS TEXTVM CAECIS ITER hypallage est: caecum iter
intextis parietibus. ANCIPITEM DOLVM perplexum errorem.

591. FRANGERET deciperet, falleret. Est autem versus Catulli.

593. IMPEDIVNT implicant, intexunt; quod est a vestibus tractum.

594. DELPHINVM aut venit ab eo quod est ‘delphin, delphinis, a
delphine’, aut ‘delphinum’ pro ‘delphinorum’ posuit. MARIA VMIDA
Homerus ὑγρὰ κέλευθα.

595. CARPATHIVM mare inter Aegyptum et Rhodum, ab insula Carpatho
illic posita. Nec mirandum duas eum posuisse comparationes, cum
et in secundo hoc fecerit, ut «in segetem veluti cum flamma
furentibus Austris incidit, aut rapidus montano flumine torrens»,
et in Georgicis tres ponat comparationes: «frigidus ut quondam
silvis inmurmurat Auster, ut mare sollicitum stridit refluentibus
undis, aestuat ut clausis rapidus fornacibus ignis».

597. PRIMVS ASCANIVS generis ordinem docet, ut in primo diximus.

598. RETTVLIT innovavit quod iam fecerat. PRISCOS LATINOS qui
tenuerunt loca, ubi Alba est condita.

600. PORRO post longum intervallum. Et est adverbium temporis.

602. TROIAQVE NVNC PVERI TROIANVM DICITVR AGMEN ut ait Suetonius
Tranquillus, lusus ipse, quem vulgo pyrrhicham appellant, Troia
vocatur, cuius originem expressit in libro de purorum lusibus.

603. HAC CELEBRATA TENVS tmesis est, ‘hactenus’. Et hic sermo,
quantum ad artem spectat, duas continet partes orationis, ut
‘hac’ pronomen sit, ‘tenus’ praepositio, sicut «pube tenus» et
«crurum tenus»; sed iam usus obtinuit ut pro una parte habeatur.
Ergo adverbium est. Omnis enim pars orationis, cum desierit esse
quod est, in adverbium migrat. Et est temporis; nam ‘hucusque’
significat.

604. HIC PRIMVM sequitur enim Palinuri mors vel Miseni.

606. IRIM DE CAELO MISIT SATVRNIA IVNO ex magna parte servatur ut
Mercurius ad concordiam, Iris ad discordiam mittatur; unde et
Iris dicta est quasi ἔρις. Falsum est autem quod dicitur ministra
esse tantum dearum, cum et a Iove plerumque mittatur, ut «aëriam
caelo iam Iuppiter Irim dimittit, germanae haud mollia iussa
ferentem».

607. VENTOSQVE ADSPIRAT EVNTI ut de Mercurio «voca Zephyros». Et
bene Irim mittit, quae fit de nubibus, quarum dea est Iuno.

609. PER MILLE COLORIBVS ARCVM aut subaudis ‘factum’, aut
antiptosis est ‘mille colorum’, hoc est multicolorum.

610. NVLLI VISA ad ipsum rettulit numen. Nam arcus semper
videtur, quem non Irim, sed viam Iridis dixit. Alii celeritatis
esse volunt ‘nulli visa’. Notandum sane etiam de Iride arcum
genere masculino dicere Vergilium. Catullus et alii genere
feminino ponunt, referentes ad originem, sicut ‘haec cattus’ et
‘haec gallus’ legimus.

611. CONSPICIT INGENTEM CONCVRSVM quia ait supra «undique
conveniunt Teucri mixtique Sicani».

612. DESERTOSQVE VIDET PORTVS a viris scilicet.

613. IN SOLA deserta. Terentius «venit meditatus ex solo loco».
ACTA mutato h in ‘a’ superiori accentum damus, ut Ἑλένη Helena,
Κιρκή Circa. Ergo quoniam et ἀκτὴ Graecum est, cum ‘acta’ facit,
paenultima debet habere accentum; sed propter differentiam
commutatur, ne non secreta et amoena litorum, sed participialiter
acta significet.

615. ASPECTABANT FLENTES multi ‘flentes heu’ distinguunt, ut sit
‘miserabiliter flentes’ et a persona dicatur poetae. Alii ‘heu’ a
mulieribus dictum accipiunt.

619. FACIEMQVE DEAE VESTEMQVE REPONIT duo diversa uno sermone
conclusit.

620. TMARII DORYCLI Thracii; Tmarus enim est mons Thraciae. Et
bene suadentis commendatur auctoritas.

622. AC SIC DARDANIDVM MEDIAM SE MATRIBVS INFERT ‘sic’ aut
‘mutato habitu’ aut ‘ista dictura’.

623. O MISERAE magna utitur arte persuadendi ut non ex abrupto
quod persuadere vult dicat, sed circumstantiis illuc descendat.

625. EXITIO non ‘regno’.

626. SEPTIMA POST TROIAE EXCIDIVM IAM VERTITVR AESTAS atqui et
Dido dixit «nam te iam septima portat». De qua re quidam hoc
dicunt, quod Aeneas apud Carthaginem paucis diebus fuerit - nam
ait «cum subito adsurgens fluctu nimbosus Orion», qui oritur, ut
Sallustius dicit, iuxta solis aestivi pulsum; item ait «dum
pelago desaevit hiems et aquosus Orion», ut hiemem pro tempestate
posuerit - secundum quod Carthagini paucis fuit diebus. Sed
illud occurrit «nunc hiemem inter se luxu, quam longa, fovere».
Et hoc quidam sic purgant, ut dicant potuisse fieri ut intra anni
metas et ad Africam venerit et inde navigaverit. Sed istis
occurrit quod in primo ait «septima aestas», unde apparet hanc
octavam fuisse; quod et ab Anchisae morte indicat annus impletus.
Ergo constat quaestionem hanc unam esse de insolubilibus, quas
non dubium est emendaturum fuisse Vergilium.

627. CVM TERRAS OMNES quia peragraverat multa.

628. SIDERAQVE EMENSAE FERIMVR aut tempestates aut provincias
quae sideribus subiacent, ut «Aethiopum versemus oves sub sidere
Cancri». PER MARE MAGNVM procellosum. Lucretius «suave mari
magno».

629. SEQVIMVR FVGIENTEM ut «iam tandem Italiae fugientis
prendimus oras». Et re vera nullus sequitur nisi quod fugit.
VOLVIMVR non ‘navigamus’.

630. HIC ERYCIS FINES argumentum a facili.

632. NEQVIQVAM qui non proderant, cum essent fatorum comites.

635. INFAVSTAS mali ominis.

636. NAM MIHI CASSANDRAE non cui credere non debebant, sed cui
cum sua pernicie non crediderant.

638. IAM TEMPVS AGI RES id est Troiam fieri.

639. MORA PRODIGIIS ecce prodigium de bono. Et argumentatur ad
incendium navium aras ardere Neptuni. Quas ideo quattuor dicit,
quia singuli duces singulas posuerant. Nam contrarium est «numero
deus inpare gaudet». Alii tamen dicunt a Cloantho esse positas,
quia promiserat supra.

640. DEVS IPSE cuius sunt naves.

641. INFENSVM IGNEM ipsa infensa.

645. TOT aut multorum, aut supra dictorum, ut «quinquaginta illi
thalami».

646. NON BEROE VOBIS non est dissuasio, ut quidam putant, sed
magis hortatur persuadendo numinis auctoritate. RHOETEIA a
Rhoeteo promunturio.

647. DIVINI SIGNA DECORIS omnia colligit quibus numina
cognoscuntur, ut «namque haud tibi vultus mortalis, nec vox
hominem sonat».

648. SPIRITVS odor, ut «divinum vertice odorem spiravere».

649. VEL GRESSVS EVNTIS ut «et vera incessu patuit dea».

654. PRIMO ANCIPITES antequam numen agnoscerent. OCVLISQVE
MALIGNIS ‘ipsae malignae’.

655. MISERVM INTER AMOREM PRAESENTIS TERRAE aut ‘magnum’, ut
Terentius «eam misere amat», aut ‘miserum’ quo fiebant
miseriores, cum eis regna negarentur.

663. ABIETE PVPPIS in abiete pictas, sive ‘abiete’ hoc est quae
erant de abiete.

665. EVMELVS Latinus accentus est, translato nomine in Latinum.

669. CASTRA ut «nos castra movemus». MAGISTRI custodes; Terentius
«me filiis relinquunt quasi magistrum».

670. QVIS FVROR ISTE NOVVS quasi ad furentes loquitur; unde ne
tunc quidem agnitus cum dixisset «en ego vester Ascanius [galeam
proiecit inanem]». ‘Novus’ autem est aut ‘magnus’ aut
‘inopinatus’. QVO TENDITIS id est quid habetis intentionis?

672. VESTRAS SPES VRITIS navibus enim ad regna tendebant.

673. INANEM concavam, vacuam, sine capite.

674. LVDO per ludum.

679. EXCVSSAQVE PECTORE IVNO EST furoris causa, non furor.

680. IDCIRCO quia furor desierat.

681. VDO SVB ROBORE vicino aquis.

682. STVPPA secundum antiquam orthographiam; nam ‘stippa’ dicta
est a stipando. TARDVM densum, crassum.

683. CORPORE navium, ut «et dissice corpora ponto». DESCENDIT
PESTIS incendium; more suo. Et declamavit per contrarium; nam
ignis superiora semper petit.

684. FLVMINA PROSVNT vis aquae.

685. VMERIS ABSCINDERE VESTEM notant quidam quod damnum quattuor
navium inpatienter doleat; sed magis illud considerandum est quod
ait supra Ascanius «vestras spes uritis», ut non damnum doleat
sed spem navigationis ereptam.

687. IVPPITER OMNIPOTENS figuratis agit coloribus; nec enim re
vera hoc agit ut pereat, sed ut restinguatur incendium. Bene
autem ‘si’ ubique interponit; hic enim est optimus ductus, qui
agentis voluntatem latenter ostendit. EXOSVS antiqui et ‘odi’
dicebant et ‘osus sum’; hinc est ‘exosus’, quo utimur, licet iam
‘osus sum’ non dicamus. AD VNVM nullo excepto.

688. SI QVID PIETAS ANTIQVA LABORES RESPICIT HVMANOS aut ‘si tibi
cara pietas praestat aliquid humanis laboribus’; aut ‘si quid
meremur propter pietatis cultum, ut «parce pio generi», hoc ipsum
remunerare’; aut certe, quod est melius, ‘si vel respicit res
humanas pietas, quae de terris olim recessit’.

690. RES ERIPE LETO acyrologia est.

691. QVOD SVPEREST quod congrue sequitur.

694. SINE MORE sine exemplo. TONITRVQVE TREMESCVNT ablativus hic
incertus est, utrum a neutro indeclinabili veniat ‘hoc tonitru’,
ut ‘hoc cornu’ - nam inde est «fractaeque tonitrua nubes», ut
‘cornua’ - an a masculino secundum quartam declinationem; hinc
enim est «tonitrus agis et mea fulmina torques».

695. ARDVA TERRARVM periphrasis montium. AETHERE TOTO pro aëre
posuit.

697. MADESCVNT ROBORA aut umectantur, aut resolvuntur in cinerem,
quod naturale est post incendium.

703. FATORVM oraculorum.

704. TVM SENIOR NAVTES bene daturum consilium et ab aetate et a
prudentia et a religione commendat. Quod autem dicit ‘Pallas quem
docuit’ propter illud quod supra diximus fingitur, quia ipse
Romam Palladium dettulit. Vnde Nautiorum familia Minervae sacra
retinebat, quod etiam Varro docet in libris quos de familiis
Troianis scripsit. VNVM praecipuum. TRITONIA PALLAS pro uno
proprio duo antonomasiva.

705. REDDIDIT ARTE virtute, ἀπὸ τῆϛ ἀρετῆς.

706. RESPONSA DABAT laus consilii. VEL QVAE PORTENDERET IRA MAGNA
DEVM quae praesignificabat. ‘Magna ira deum’, id est Iuno, ut et
alibi «caelestum vis magna iubet».

708. SOLATVS VOCIBVS INFIT solatur et infit; nam ‘solans’ debuit
dicere, sicut sequens eius indicat consolatio.

710. QVIDQVID ERIT ut «fuerit quodcumque, fatebor». FERENDO EST
dum fertur; modus gerundi est a passivo.

711. EST TIBI iam hoc consilium est. DIVINAE STIRPIS praeter
Dardanum a Criniso fluvio.

712. VOLENTEM voliturum; nam velle habet.

713. SVPERANT supersunt, superfluunt. Dicit autem non tantum
debiles sed etiam nolentes iuvenes; unde sequitur ‘longaevosque
senes’. Nec enim adderet ‘que’, nisi supra iuvenes dixisset. Item
expressius ‘et quicquid tecum invalidum metuensque pericli est’.

714. PERTAESVM MAGNI INCEPTI ut «si non pertaesum thalami
taedaeque fuisset».

718. PERMISSO NOMINE ab Aceste scilicet. Dicta autem Acesta
Segesta.

720. TVM VERO nam et ante cogitaverat, ut «pectore curas mutabat
versans». ANIMVM DEDVCITVR Graeca figura, ut ‘mentem laesus’.

721. ET NOX ATRA POLVM quasi maior causa cogitationis, ut «et sub
noctem cura recursat». BIGIS proprie.

722. CAELO FACIES DELAPSA PARENTIS aut secundum quod supra
diximus, quia animae caelum tenent, simulacra vero apud inferos
sunt; aut ad errorem pertinet somnii, nam et ‘visa’ ait; aut
certe intellegamus a Iove missam potestatem aliquam, quae se in
Anchisae converteret vultum; nam et ipse dicit «imperio Iovis huc
venio» et infert «Elysiumque colo».

725. CARE MAGIS pro ‘carior’. Bene autem addidit ‘dum vita
manebat’, nulla enim est vita post mortem.

726. IMPERIO IOVIS ab auctoritate, ut «ipse deum tibi me claro
dimittit a. a.».

728. NAVTES DAT SENIOR ut solet, hic denuo usus est sermonibus;
nam ait «tunc senior Nautes».

730. ATQVE ASPERA CVLTV quod in nono latius exsequitur «natos ad
flumina primum deferimus».

731. DEBELLANDA TIBI bene victoriam, non bella sola praedicit, in
quibus esse poterat terror.

732. AVERNA PER ALTA ut ‘Gargarus Gargara’, ‘Tartarus Tartara’.

733. NON ME IMPIA NAMQVE propter facilitatem.

734. AMOENA ‘amoena’ sunt loca solius voluptatis plena, quasi
‘amunia’, unde nullus fructus exsolvitur; unde nil praestantes
‘inmunes’ vocamus.

735. PIORVM CONCILIA ELYSIVMQVE COLO Elysium est ubi piorum
animae habitant post corporis animaeque discretionem; unde et
‘interitus’ dicitur res inter animam et corpus veniens. Ergo
Elysium ἀπὸ τῆϛ λύσεως. Quod secundum poetas in medio inferorum
est suis felicitatibus plenum, ut «solemque suum sua sidera
norunt». Secundum philosophos Elysium est insulae fortunatae,
quas ait Sallustius inclitas esse Homeri carminibus, quarum
descriptionem Porphyrius commentator dicit esse sublatam.
Secundum theologos circa lunarem circulum, ubi iam aër purior
est; unde ait ipse Vergilius «aëris in campis»; item Lucanus «non
illuc auro positi nec ture sepulti perveniunt».

737. TVM GENVS OMNE TVVM ET QVAE DENTVR MOENIA DISCES hae sunt
causae propter quas Aeneas descendit ad inferos: generis agnitio
et civitatis nomen, quod ei nullus umquam praedixerat, sed solus
indicat pater. Latet enim, ut supra diximus, verum urbis nomen;
unde ei pater quasi pro mysterio ait «illa inclita Roma».

738. TORQVET MEDIOS NOX VMIDA CVRSVS ET ME SAEVVS EQVIS ORIENS
ADFLAVIT ANHELIS dies est plenus qui habet horas viginti
quattuor; nam et nox pars diei est. Dicimus autem diem a parte
meliore; unde et usus est ut sine commemoratione noctis numerum
dicamus dierum. Hic autem dies secundum Aegyptios inchoat ab
occasu solis, secundum Persas ab ortu solis, secundum Etruscos et
Athenienses a sexta hora diei, secundum Romanos a media nocte et
hos nunc secutus ait ‘medios cursus nox torquet et me saevus
equis oriens adflavit anhelis’. Haec autem plene exsequuntur et
Cicero in auguralibus et Aulus Gellius in libris Noctium
Atticarum. Hoc etiam illa res iuris indicat, quod cum tribunum
plebi abnoctare ab urbe non liceret, licebat tamen exire post
noctem mediam et ante mediam reverti.

739. SAEVVS ORIENS sol, cuius lux est umbris inimica; unde
Lucanus «et medio feriere die». Est autem physicum; nam pereunt
umbrae solis adventu.

741. AENEAS QVO DEINDE RVIS ordo est: Aeneas deinde ‘quo ruis?’.

742. QVEM FVGIS quasi ignorans rationem qua fugeret.

744. CANAE aut ‘antiquae’ aut propter ignis favillas.

745. FARRE PIO vel quia exinde sacrificabant, vel quia mos fuit
apud maiores ut divinum ignem farre servarent; qui si durasset in
alterum diem, eum aptum agendis rebus significabant.

746. PRIMVM principem.

749. HAVD MORA hoc est quod ait «et coniunge volentem». NEC IVSSA
voluntatem, ut supra «infandum regina iubes renovare dolorem»;
aut certe quae Iuppiter iusserat.

750. TRANSCRIBVNT VRBI MATRES Romani moris verbum est;
‘transcripti’ enim in colonias deducebantur. VRBI ad urbem.

751. DEPONVNT quasi de navibus. ANIMOS NIL MAGNAE LAVDIS EGENTES
aut Aeneas deponit eos qui nulla gloriae cupiditate tanguntur;
aut hi qui erant transcripti, id est matres et volentium
multitudo, deponunt animos, id est summittunt inertiae.

753. ROBORA NAVIGIIS melius hic distinguitur.

754. EXIGVI NVMERO SED BELLO VIVIDA VIRTVS transiit ad rem a
numero.

755. VRBEM DESIGNAT ARATRO quem Cato in Originibus dicit morem
fuisse; conditores enim civitatis taurum in dexteram, vaccam
intrinsecus iungebant, et incincti ritu Gabino, id est togae
parte caput velati, parte succincti, tenebant stivam incurvam ut
glebae omnes intrinsecus caderent, et ita sulco ducto loca
murorum designabant, aratrum suspendentes circa loca portarum.
Vnde et ‘territorium’ dictum est quasi ‘terriborium’, tritum
bubus et aratro.

757. REGNO TROIANVS ACESTES suo; nomine enim eius fuerat civitas
appellata.

758. INDICITQVE FORVM id est tempus et locum designat agendorum
negotiorum, qui conventus vocatur. ‘Indicit’ autem verbum iuris
est. Et per hoc potentem vult significare civitatem. ET PATRIBVS
DAT IVRA VOCATIS dat condendi iuris potestatem his quos
appellaverat patres; aut certe vocatis patribus iura distribuit.
Hi autem, ut Sallustius dicit, «vel aetate vel curae similitudine
patres appellati sunt». Senatores autem alii a senecta aetate,
alii a sinendo dictos accipiunt; ipsi enim agendi facultatem
dabant per senatus consultum.

760. IDALIAE Cypriae. SACERDOS alii ad tumulum, alii verso ordine
ad templum referunt ut lucus tantum tumulo detur Anchisae, ut
«inducite fontibus umbras, pastores»; nemora enim aptabant
sepulcris.

768. VISA MARIS FACIES ut «mene salis placidi vultum». Vult autem
istos aspectum quoque maris horrere.

769. FVGAE profectionis.

772. ERYCI ET TEMPESTATIBVS bene iunxit; procellae enim aut de
fluminibus aut de montibus fiunt, quas περιπνοίας dicunt.

773. SOLVIQVE EX ORDINE FVNEM ordo est: iubet caedere ex ordine –
id est rite peragi sacrificium - et sic solvi funem; sic in
septimo «Phrygiamque ex ordine matrem invocat», id est rite.

774. TONSAE OLIVAE comptae, minutis frondibus.

775. PROCVL IN PRORA in parte extrema.

780. EFFVNDIT PECTORE VOCES hoc est cum dolore; ut «funditque
preces rex pectore ab imo».

782. PRECES DESCENDERE AD OMNES si quid invidiae est in
humillimis precibus, imputandum Iunoni est. Nam ‘omnes’ etiam
humiles significat; unde ait etiam ‘descendere’.

783. QVAM NEC LONGA DIES id est tempus; de quo licet melius
feminino genere dicamus, tamen et masculino dicimus; nam de certo
die masculino tantum utendum est. PIETAS NEC MITIGAT aut
Troianorum, quia pii sunt, aut certe propter illud «Iunoni
Argivae iussos adolemus honores», quasi quae nec sacrificiis
placaretur.

784. INFRACTA valde fracta, ut «Turnus ut infractos adverso Marte
Latinos».

785. MEDIA DE GENTE id est totius gentis potentem. EXEDISSE
muliebriter; nam inde est quod sequitur «cineres atque ossa
peremptae». Sane ‘edo’ habet et rectam sed antiquam
declinationem, ut ‘edo edis edit’, et anomalam, ut ‘edo es est’,
quarum secunda et tertia personae longae sunt propter
differentiam ‘sum es est’; ‘edit’ autem in praeterito producit
<‘e’>, ‘edit’, ut ‘legit’.

788. CAVSAS TANTI SCIAT ILLA FVRORIS bene supprimit; contra ipsam
enim sunt quae Iuno in decimo exsequitur, ut «me duce Dardanius
Spartam expugnavit adulter».

790. QVAM MOLEM ut «tantas audetis tollere moles».

791. NEQVIQVAM aut sine causa, id est nulla extante ratione, aut
‘nequiquam’ quantum ad eius pertinet mentem; unam enim navim ex
omnibus vertit.

792. IN REGNIS HOC AVSA TVIS ut «non illi imperium pelagi
saevumque tridentem». ACTIS furore conpulsis, ut «reginam Allecto
stimulis agit undique Bacchi».

795. IGNOTAE ignobili, ut «nam saepe favos ignotus adedit
stellio»; et dixit Italiae comparatione; nam ignota non erat ad
quam bis Troiani venerant.

797. VELA TIBI id est per regnum tuum.

798. SI CONCESSA PETO siquidem; nam modo ‘si’ confirmantis est.
Agit autem a possibili.

800. FAS OMNE EST ‘fas te est’, hoc est ‘possibile est meis
regnis fidere’; nam ‘fido’ dativum tantum regit.

801. VNDE GENVS DVCIS ut diximus supra, quia feliciter est
navigaturus Aeneas. Et, ut fert fabula, Caelus pater fuit
Saturni, cui cum iratus filius falce virilia amputavisset, lapsa
in mare sunt, de quorum cruore et maris spuma nata dicitur Venus;
unde et Ἀφροδίτη dicitur, ἀπὸ τοῦ ἀφροῦ. Sed hoc habet ratio:
omnes vires usu venerio debilitantur, qui sine corporis damno non
geritur; unde fingitur Venus nata per damnum. De mari autem
ideo, quia dicunt physici sudorem salsum esse, quem semper elicit
coitus. Vnde etiam myrtus ei consecrata est, quae litoribus
gaudet, ut «litora myrtetis laetissima». MERVI QVOQVE etiam
praestiti, ut «nec te regina negabo promeritam». Alii dicunt
‘militavi’, ut «aere merent parvo».

802. RABIEM TANTAM CAELIQVE MARISQVE ut in primo legimus.

803. IN TERRIS etiam in terris; nam augmentum est.

808. IN MARE SE XANTHVS omnia haec Homeri sunt.

809. NEC DIIS NEC VIRIBVS AEQVIS id est diis iniquis, hoc est
adversis; litotes figura. Aut ‘non aequis’ non aequali favore;
plures enim Graecis favebant. De matribus autem intellegere non
possumus, quia et Thetide melior Venus est et ei praesenti
derogare nollet.

810. CVPEREM CVM VERTERE AB IMO quod proprium eius est, ut
«magnoque emota tridenti fundamenta quatit». Hinc, ut supra
diximus, ἐνοσίχθων dictus est. Et fecit augmentum cum se
praestitisse dixit iratum.

813. PORTVS ACCEDET hic distinguendum, ne sit contrarium Veneris
petitioni, quae ait «liceat Laurentem attingere Thybrim».

814. AMISSVM QVEM GVRGITE QVAERES Misenum dicit, de quo legimus
«inter saxa virum spumosa immerserat unda».

815. VNVM PRO MVLTIS DABITVR CAPVT Palinurum significat; nam
falsum erit si unum voluerimus accipere.

816. LAETA PERMVLSIT permulsit et laeta fecit, ut «animumque
labantem inpulit»; aut certe perpetuum est epitheton Veneris.

817. SPVMANTIA FRENA spumas moventia.

818. FERIS equis, ut «inque feri curvam conpagibus alvum».

822. VARIAE COMITVM FACIES aut belvas dicit marinas secundum
naturam aut poetice deos marinos. INMANIA CETE τὸ κῆτος καὶ τὰ
κήτη, ut ‘βέλος βέλη’; nam Latine sic declinari non potest;
nullum enim apud nos animal generis neutri est; nisi forte ‘hic
cetus, huius ceti’ dicamus, quod nusquam lectum est; nam dicuntur
canes marini.

823. ET SENIOR GLAVCI CHORVS Glaucus piscator fuit. Qui cum
captos pisces supra herbam abiecisset et eos recepisse vidisset
quam amiserant vitam, intellecta herbarum potentia, esu earum in
deum mutatus est. Cuius hic chorum ideo senem dixit, quia etiam
ipse senex fuerat; aut certe seniorem dicit propter spumarum
colorem, sicut paene omnes dii finguntur marini. INOVSQVE
PALAEMON Melicerta Inus filius. Et notandum patronymicon a matre
in auctore idoneo.

824. PHORCIQVE EXERCITVS OMNIS di qui sub Phorco agunt. Hic autem
Phorcus dicitur Thoosae nymphae et Neptuni filius. Vt autem
Varro dicit, rex fuit Corsicae et Sardiniae: qui cum ab Atlante
rege navali certamine cum magna exercitus parte fuisset obrutus,
finxerunt socii eius eum in deum marinum esse conversum.

825. LAEVA TENET THETIS satis prudenter sexum debiliorem
sinistrae adplicat parti.

826. NISAEE media diphthongus est.

827. VICISSIM quia reliquerat quidem socios sed feliciter petebat
Italiam.

828. PERTEMPTANT sollicitant.

829. ATTOLLI MALOS id est vela per malorum volubilitatem levari;
nam cum navigaret iam, non dubium quod olim erexerant arbores.

830. FECERE PEDEM podiam, funem quo tenditur velum. SINISTROS
NVNC DEXTROS pro aurae mutabilitate.

832. CORNVA antemnarum extremitates. SVA FLAMINA prospera, a
puppi venientia.

833. PRINCEPS ANTE OMNES unum vacat.

835. MEDIAM CAELI METAM perite locutus est; nam medium caelum
meta est anabibazontis circuli, qui medius est inter ortum et
occasum. A medio autem caelo et finitur ortus et occasus incipit
siderum. Alter est horizontis, qui segregat aspectum huius caeli
ab alio invisibili nobis.

837. SVB REMIS FVSI PER DVRA SEDILIA NAVTAE id est requierant
paululum, sic remos tenentes.

838. LEVIS vel adventu vel discessu; nam levis in utroque est.

839. DISPVLIT VMBRAS nam semper deos ambit nimbus.

840. TE PALINVRE PETENS factiose adgrediens, adpetens. SOMNIA
soporem. Bene autem discernit ista Vergilius, ut ‘Somnum’ ipsum
deum dicat, ‘somnium’ quod dormimus, ‘insomnium’ quod videmus in
somnis, ut «sed falsa ad caelum mittunt insomnia manes».

843. IASIDE fili Iasi. IPSA AEQVORA CLASSEM id est et aestu et
aura nostris utimur.

844. AEQVATAE S. A. prosperae, ut «aequatis classem procedere
velis».

845. PONE CAPVT bene particulatim ad id venit quod aperte dictum
refutaretur. LABORI ex intuendis sideribus. PAVLISPER paululum,
dum tu quiescis.

847. VIX ATTOLLENS LVMINA aut a sideribus removens, aut certe
numinis praesentia praegravatus. Quod est melius; nam et sequens
eius oratio turbata est, quod et semiplenae indicant elocutiones.

848. VVLTVM mutabilitatem, pro qualitate ventorum.

849. IVBES vis, ut «infandum regina iubes renovare dolorem». MENE
HVIC CONFIDERE MONSTRO? subaudis ‘vis’.

850. AENEAN CREDAM QVID ENIM per contrarium: ‘cur Aenean non
committam caelo et auris fallacibus, qui sum totiens serenitatis
fraude deceptus? ‘Quid enim’ ‘quid ni?’ ‘Cur non?’.

851. FRAVDE SERENI serenitatis, ut «et servantissimus aequi».

855. VIQVE SOPORATVM STYGIA morte plenum. VTRAQVE TEMPORA pro
‘utrumque tempus’.

856. CVNCTANTI quasi reluctanti. NATANTIA errantia somni
vicinitate.

858. CVM PVPPIS PARTE prooeconomia; ut triduo natare potuerit.

862. CVRRIT ITER ut Cicero «ite viam, redite viam». TVTVM
praesidio Neptuni.

864. SIRENVM Sirenes secundum fabulam tres, parte virgines
fuerunt, parte volucres, Acheloi fluminis et Calliopes musae
filiae. Harum una voce, altera tibiis, alia lyra canebat; et
primo iuxta Pelorum, post in Capreis habitaverunt, quae inlectos
suo cantu in naufragia deducebant. Secundum veritatem meretrices
fuerunt, quae transeuntes quoniam deducebant ad egestatem, his
fictae sunt inferre naufragia. Has Vlixes contemnendo deduxit ad
mortem. ‘Sirenum’ autem genetivus est veniens ab ‘hac Sirene’.

866. TVM RAVCA ac si diceret, antehac delectabili voce
resonabant, tunc fluctibus solis. Et bene imitatus est maris
stridorem «sale saxa sonabant».

867. AMISSO FLVITANTEM ERRARE MAGISTRO naturale enim est ut
fluctuet navis sine gubernatore.

868. NOCTVRNIS REXIT IN VNDIS dat ei hoc et in decimo, ut «ipse
sedens clavumque regit velisque ministrat».

869. MVLTA GEMENS nomen pro adverbio. CASV AMICI propter ruinam
adlusit ad nomen.

870. PELAGO CONFISE hoc est quod supra Palinurus excusat.

871. NVDVS insepultus. IGNOTA peregrina, ante non visa; nam in
sexto dicturus est «paulatim adnabam terrae, iam tuta tenebam».
Sciendum sane Tuccam et Varium hunc finem quinti esse voluisse;
nam a Vergilio duo versus sequentes huic iuncti fuerunt. Vnde in
non nullis antiquis codicibus sexti initium est «obvertunt pelago
proras, tum dente tenaci».

 <COMMENTARIORVM SERVII G. IN AENEIDOS VERGILII LIBROS LIBER
SEXTVS>  

Totus quidem Vergilius scientia plenus est, in qua hic liber
possidet principatum, cuius ex Homero pars maior est. Et dicuntur
aliqua simpliciter, multa de historia, multa per altam scientiam
philosophorum, theologorum, Aegyptiorum, adeo ut plerique de his
singulis huius libri integras scripserint pragmatias. Sane
sciendum, licet primos duos versus Probus et alii in quinti
reliquerint fine prudenter ad initium sexti esse translatos; nam
et coniunctio poematis melior est et Homerus etiam sic inchoavit
ὣς φάτο δάκρυ χέων.

1. CLASSIQVE INMITTIT HABENAS navibus suis sive navi, quae
classis dicitur, vel quod fiat de fustibus. Calas enim dicebant
maiores nostri fustes, quos portabant servi sequentes dominos ad
proelium, unde etiam calones dicebantur. Nam consuetudo erat
militis Romani, ut ipse sibi arma portaret, ipse vallum: vallum
autem dicebant calam, sicut Lucilius «scinde calam, ut caleas»,
id est, o puer, frange fustes et fac focum. Inde ergo classem
dictam dicunt. Alii classem hinc magis dictam volunt: apud
maiores nostros stipendium proelio terrestri miles pedester
dabat, equites vero dabant in navali certamine; nam adhuc pauper
fuerat populus. Exinde iam quod ab equitibus dabatur stipendium,
tractum est ut diceretur classis: proprie enim classes equitum
dicimus. CLASSIQVE aut suae navi, quae classis, ut in primo
diximus, dicta est ἀπὸ τῶν κάλων, id est a lignis, unde Horatius
«me vel extremos Numidarum in agros classe releget», aut omnium
quae eius cursum sequuntur. Palinuri enim implet officium, de quo
supra ait «ad hunc alii cursum contendere iussi». IMMITTIT
HABENAS aut funes per metaphoram dixit, aut Homerum secutus est,
qui ait vela erigi ἐυστρέπτοισι βοεῦσι, id est loris tortis; his
enim utebantur antiqui.

2. ET TANDEM ad Aeneae desiderium retulit olim ad Italiam venire
cupientis. Ceterum mora non congruit de Capreis Cumas usque, ad
vicinitatem accedente favore Neptuni. EVBOICIS ORIS a colonia
appellavit Cumas; nam Euboea insula est in qua Chalcis civitas,
de qua venerunt qui condiderunt civitatem in Campania, quam Cumas
vocarunt vel ἀπὸ τῶν κυμάτων vel a gravidae mulieris augurio,
quae Graece ἔγκυος dicitur. ADLABITVR venit celeriter, ut «labere
nympha polo».

3. PELAGO in pelagus; ut «it clamor caelo». Bene autem
‘obvertunt’, ut non Aeneae, sed sociis vilia dentur officia.
Gubernandi ars soli Aeneae conceditur. DENTE TENACI unde in primo
«unco non alligat anchora morsu».

4. ANCHORA ut supra diximus, in Graeco aspirationem non habet,
nam ἄγκυρα dicitur; unde et apud maiores sine aspiratione
conferebatur. Contra ‘thus’ et ‘orchus’ veteres dicebant et
‘lurcho’, id est vorax, quibus sequens aetas detraxit
aspirationem.

5. IVVENVM MANVS post conditam in Sicilia civitatem senum aut
nulla aut rara fit mentio. ARDENS festinans, ut «instant ardentes
Tyrii».

6. LITVS IN HESPERIVM hic ostenditur Hesperiam minorem esse omnem
Italiam, dictam, ut supra diximus, vel a rege vel a stella.
SEMINA FLAMMAE σπέρμα πυρὸς Homerus dicit.

7. ABSTRVSA IN VENIS SILICIS in Georgicis «ut silicis venis
abstrusum excuderet ignem». FERARVM TECTA epexegesis silvae.

8. FLVMINA MONSTRAT quaecumque fluenta. Et sciendum monstrari
Aeneae ad expiandum se; nam funestatus fuerat morte Palinuri, non
quod eum viderat, sed quod funus agnoverat, id est doluerat. In
eo enim est pollutio quod ait «casuque animum concussus amici»:
ipsa impiant quae agnoscimus. Vnde in Livio habemus Horatium
Pulvillum, cum Capitolium dedicare vellet, audisse ab inimico
mortuum filium, et, ne pollutus dedicare non posset, respondisse:
Cadaver sit! Hanc autem purgationem Aeneae polluto dat ubique
Vergilius, ut paulo post «corpusque recenti spargit aqua».

9. AT PIVS AENEAS quippe ad templa festinans. ARCES QVIBVS ALTVS
APOLLO P. cum ubique arx Iovi detur, apud Cumas in arce Apollinis
templum est. ‘Altus’ autem vel magnus, ut «iacet altus Orodes»
et de ipso Apolline «sic pater ille deum faciat, sic altus
Apollo»; vel ad simulacri magnitudinem retulit, quod esse constat
altissimum.

10. QVIBVS PRAESIDET quibus praeest, quas defendit. HORRENDAE
venerandae, ut «horrendum silvis et r. p.». PROCVL haud longe;
procul enim est et quod prae oculis est et quod porro ab oculis,
unde duplicem habet significationem.

11. ANTRVM IMMANE epexegesis domus Sibyllae. MENTEM ANIMVMQVE
perissologia est, nam secundum Lucretium unum est mens et animus.

12. DELIVS INSPIRAT VATES Apollo fatidicus. Et sic ait ‘Delius’,
ut «nunc Lyciae sortes», id est Apollineae. Bene autem Sibylla
quid sit expressit ‘magnam cui mentem animumque Delius inspirat
vates’; nam, ut supra diximus, Sibylla dicta est quasi σιοῦ
βουλὴ, id est dei sententia. Aeolici enim σιοὺς deos dicunt.

13. TRIVIAE LVCOS congrue Apollini Dianae iuncta sunt templa, ut
et paulo post «Phoebi Triviaeque sacerdos». Et bene fit lucorum
Dianae commemoratio, quia petiturus est inferos. AVREA TECTA
Apollinis scilicet.

14. DAEDALVS VT FAMA EST FVGIENS MINOIA REGNA indicato a Sole
adulterio Martis et Veneris Vulcanus minutissimis catenis
lectulum cinxit, quibus Mars et Venus ignorantes implicati sunt
et cum ingenti turpitudine resoluti sub testimonio cunctorum
deorum. Quod factum Venus vehementer dolens stirpem omnem Solis
persequi infandis amoribus coepit. Igitur Pasiphae, Solis filia,
Minois regis Cretae uxor, tauri amore flagravit et arte Daedali
inclusa intra vaccam ligneam, saeptam corio iuvencae
pulcherrimae, cum tauro concubuit, unde natus est Minotaurus, qui
intra labyrinthum inclusus humanis carnibus vescebatur. Sed
Minos de Pasiphae habuit liberos plures, Androgeum Ariadnen,
Phaedram. Sed Androgeus cum esset athleta fortissimus
superaretque in agonibus cunctos apud Athenas, Atheniensibus et
vicinis Megarensibus coniuratis occisus est. Quod Minos dolens
collectis navibus bella commovit et victis Atheniensibus poenam
hanc statuit, ut singulis quibusque annis septem de filiis et
filiabus suis edendos Minotauro mitterent. Sed sorte tertio anno
Aegei filius Theseus missus est, potens tam virtute quam forma.
Cum ab Ariadne regis filia adamatus fuisset, Daedali consilio
filo iter rexit et necato Minotauro cum rapta Ariadne victor
aufugit. Quae cum omnia factione Daedali Minos deprehendisset
effecta, eum cum Icaro filio servandum in labyrinthum trusit. Sed
Daedalus corruptis custodibus sub faciendi muneris specie, quo
simulabat posse regem placari, ceram accepit et pennas, et inde
tam sibi quam filio alis impositis evolavit. Icarus altiora
petens, pennis solis calore resolutis, mari in quod cecidit nomen
imposuit. Daedalus vero primo Sardiniam, ut dicit Sallustius,
post delatus est Cumas, et templo Apollini condito in foribus
haec universa depinxit. Dicendo autem Vergilius ‘ut fama est’
ostendit requirendam esse veritatem. Nam Taurus notarius Minois
fuit, quem Pasiphae amavit, cum quo in domo Daedali concubuit. Et
quia geminos peperit, unum de Minoe et alium de Tauro, enixa
esse Minotaurum dicitur, quod et ipse paulo post ostendit dicens
«mixtumque genus». Sed inclusum Daedalum corruptis relaxavit
regina custodibus. Qui amisso in mari filio navi delatus est
Cumas, quod ipsum tangit dicens «remigium alarum»; alae enim et
volucrum sunt et navium, ut «velorum pandimus alas». MINOIA REGNA
Cretam.

15. PRAEPETIBVS PENNIS felicibus; praepetes enim sunt aves boni
augurii, quod huic dat, quia pervenit. AVSVS SE CREDERE CAELO
quasi alienis sedibus. Horatius «expertus vacuum Daedalus aëra
pennis non homini datis».

16. INSVETVM hominibus scilicet. ENAVIT AD ARCTOS bene utrumque
miscet; nare enim et de navibus dicimus, ut «natat uncta carina»,
item «et terris adnare nocesse est», et de volatu, ut «nare per
aestatem liquidam suspexeris agmen». ‘Ad arctos’ autem, si ad
fabulam, contra septemtrionem; si ad veritatem, ad septemtrionis
observationem.

17. CHALCIDICAQVE quam civitatem Chalcidenses condiderunt, ut
supra ab insula Cumas civitatem nominavit.

18. REDDITVS HIS PRIMVM TERRIS quasi de alieno elemento. Horatius
«finibus Atticis reddas incolumem precor».

19. REMIGIVM ALARVM artem volandi. Et iterum miscet dicendo
‘remigium’, quod est navis. POSVIT exaedificavit.

20. LETVM ANDROGEO secundum Atticam linguam genetivus singularis
Graecus est.

21. CECROPIDAE IVSSI Athenienses a rege Cecrope. ‘Pendere’ autem
solvere, quod ut supra diximus, tractum est a pecuniaria
damnatione. MISERVM dolentis interiectio, ac si diceret ‘nefas’.

22. CORPORA NATORVM bene ‘corpora’, quae adempta vita
consumebantur. STAT aut horret, ut «stant lumina flamma»; aut re
vera stat post ductas sortes; aut certe ad picturam respexit, nam
volvi in pictura non poterat. Et licet non sit urnae stare, de
pictura tamen bene dictum est. Sed si ‘stat’ horret acceperimus,
‘ductis sortibus’ intellegimus de qua ducebantur, ut «et qua
vectus Abas». Nam a passivo, ut saepe diximus, inveniri non
poterit participium praesens.

23. ELATA MARI perite situm expressit; ut enim Sallustius dicit,
Creta altior est qua parte spectat orientem. RESPONDET aspicitur,
nam contra Athenas est posita.

24. FVRTO adulterio, ut «Vulcani Martisque dolos et dulcia
furta». Potest et ad vaccam referri.

25. MIXTVMQVE GENVS secundum veritatem. PROLESQVE BIFORMIS
secundum fabulam.

26. VENERIS MONVMENTA NEFANDAE aut memoria turpissimi coitus, aut
ultio Veneris proditae. Significat autem Minotaurum.

27. INEXTRICABILIS insolubilis, indeprehensibilis; Horatius «si
pugnat extricata densis cerva plagis». Si ‘extricata’ est soluta,
‘inextricata’ insoluta sine dubio.

28. REGINAE regis filiae, Ariadnes.

31. OPERE IN TANTO in foribus adfabre factis.

33. BIS PATRIAE CECIDERE MANVS quia patriae. QVIN PROTINVS OMNEM
ostendit plura fuisse, quam dixit.

34. PERLEGERENT picturam. Nec incongrue legi picturam dixit, cum
Graece γράψαι et pingere dicatur et scribere. Hoc est quod ait
Horatius in Arte poetica «et nova fictaque nuper habebunt verba
fidem, si Graeco fonte cadant, parce detorta». PRAEMISSVS ACHATES
κατὰ τὸ σιωπώμενον intellegimus.

36. DEIPHOBE GLAVCI subaudis ‘filia’. Et est proprium nomen
Sibyllae. Multae autem fuerunt, ut supra diximus, quas omnes
Varro commemorat et requirit a qua sint fata Romana conscripta.
Et multi, sequentes Vergilium, ab hac Cumana dicunt: quae licet
longaeva legatur, non tamen valde congruit eam usque ad Tarquinii
tempora durasse, cui Sibyllinos libros constat oblatos. Ducitur
tamen Varro ut Erythraeam credat scripsisse, quia post incensum
Apollinis templum in quo fuerant, apud Erythram insulam ipsa
inventa sunt carmina.

37. NON HOC ISTA SIBI TEMPVS SPECTACVLA POSCIT et supra diximus
Apollinem sex mensibus apud Lycios et sex apud Delum dedisse
responsa. Item lectum est deos aliquotiens kalendis, aliquotiens
tantum idibus vaticinari; nonnumquam diei vel prima vel postrema
parte, unde est in iure fissus dies, id est non totus religiosus:
nunc ostendit dicens non oportere Aenean religiosam diei partem
perdere, id est oraculis congruam. Sane sciendum ‘poscit’
lectionem esse meliorem: tempus enim poscit spectacula, non a
spectaculis poscitur.

38. NVNC GREGE DE INTACTO gregem pro armento posuit; nam de
iuvencis dicturus, quae per poeticam licentiam saepe confundit.
Illo loco proprie posuit «quinque greges illi balantum quina
redibant armenta». ‘Intacto’ autem indomito, ut «et intacta
totidem cervice iuvencas».

39. LECTAS DE MORE BIDENTES ‘de more’ antiquo scilicet, quem
praetermisit quasi tunc omnibus notum, id est ne habeant caudam
aculeatam, ne linguam nigram, ne aurem fissam: per quod docet
aliud esse intactum, aliud lectum. ‘Bidentes’ autem, ut diximus,
oves sunt circa bimatum, habentes duos dentes eminentiores, quae
erant aptae sacrificiis.

42. EVBOICAE RVPIS LATVS hoc est montis Cumani, quem Euboici
habitaverunt. Est autem acyrologia: coloniae enim epitheton rei
dedit immobili. IN ANTRVM in antri similitudinem, ut «portus ab
Euroo fluctu curvatus in arcum».

43. QVO LATI DVCVNT ADITVS CENTVM OSTIA CENTVM non sine causa et
‘aditus’ dixit et ‘ostia’; nam Vitruvius, qui de architectonica
scripsit, ostium dicit per quod ab aliquo arcemur ingressu, ab
obstando dictum, aditum ab adeundo per quem ingredimur. OSTIA
CENTVM finitus numerus pro infinito, licet possit et
rationabiliter dictum esse: responsa enim Sibyllae in hoc loco
plus minus centum sermonum sunt. Inveniuntur tamen Apollinis
logia et viginti quinque et trium sermonum, unde melius est
finitum pro infinito accipi.

44. TOTIDEM VOCES ac si diceret ‘tot sermones’.

46. DEVS ECCE DEVS vicinitate templi iam adflata est numine: nam
furentis verba sunt deum velle ostendere, qui ipsi tantum
videtur. Sane cauti esse debemus, quando plena sit numine et
quando deum deponat: de Miseno enim post vaticinationem dictura
est.

47. NON COLOR VNVS idem Lucanus «stat numquam facies».

48. COMPTAE COMAE antehac scilicet, nam propter sacra resolutae
sunt, ut «vittasque resolvit sacrati capitis».

49. MAIORQVE VIDERI videbatur, sicut solebat in vaticinantibus
apparere numinis praesentia, quod humanis inludebat aspectibus.
Vnde ait ‘maiorque videri’; non enim erat re vera.

50. NEC MORTALE SONANS alia enim numinum vox est, ut «nec vox
hominem sonat», item «vocisve sonus vel gressus euntis». ADFLATA
EST NVMINE nondum deo plena, sed adflata vicinitate numinis.
QVANDO siquidem; nam coniunctio est, non adverbium.

51. CESSAS IN VOTA tardus es ad vota facienda; nam si dixeris
‘cessas in votis’, hoc significat, tardus es dum vota facis.
Aliud est ‘cessas in illam rem’, aliud ‘cessas in illa re’:
tardus es ad faciendam rem et tardus es in facienda re. Figurate
autem dixit ‘cessas’ circa promittenda vota numinibus.

52. TROS principale pro derivativo, pro ‘Troius’. ANTE DEHISCENT
trahit hoc de Matris Deum templo, quod non manu, sed precibus
aperiebatur.

53. ATTONITAE stupendae, non stupentis: ergo ‘attonitae’
facientis attonitos, ut ‘mors pallida’, ‘tristis senecta’. ORA
DOMVS quia supra ait «unde ruunt totidem voces responsa
Sibyllae».

54. PER DVRA CVCVRRIT OSSA TREMOR religionis est et divinae
reverentiae; alibi «ipse manu multo suspensum numine ducit».

55. PECTORE AB IMO a mentis intimo; nec immerito, nam illa re
divinitas flectitur quae est nobis cum divinitate communis, id
est sensu.

56. PHOEBE GRAVES TROIAE SEMPER MISERATE LABORES secundum
Homerum, qui eum dicit semper Troiae propugnatorem fuisse. Et
bene ‘miserate’, quia Troia defendi non potuit; ideo non dixit,
qui defendisti, sed miseratus es.

57. DARDANA QVI PARIDIS Achilles, a matre tinctus in Stygem
paludem, toto corpore invulnerabilis fuit, excepta parte qua
tentus est. Qui cum amatam Polyxenam ut in templo acciperet
statuisset, insidiis Paridis post simulacrum latentis occisus
est, unde fingitur quod tenente Apolline Paris direxerit tela. Et
bene ‘direxti’, quasi ad solum vulnerabilem locum. ‘Dardana’
autem ideo, ut non adultero, sed genti praestitisse videatur.
TELA MANVSQVE vel quia aliud sine alio esse non potest, vel hoc
dicit: et artem per tela, ut nosset quid feriret, et virtutem per
manus dedisti, ut eius fata compleret.

58. MAGNAS OBEVNTIA TERRAS terras cingentia. Oceanus quidem ambit
omnes terras; et licet iste per ea maria navigaverit quae terris
cinguntur, tamen non dixit improprie, cum de Oceano ista
nascantur.

59. TOT MARIA dicendo ‘maria’ partem eum maris navigasse
significat, non totum mare: mare enim elementum est totum, maria
vero partes maris, sicut terrae partes sunt, terra vero totum
elementum. PENITVSQVE REPOSTAS longe remotas, avias.

60. MASSYLVM GENTES Massyli sunt Mauri, unde speciem pro genere
posuit; nam Aeneas ad Africam venit, cuius partem constat esse
Massyliam. Massilia mediterranea est pars Mauretaniae, unde a
parte totum accipere debemus. PRAETENTAQVE SYRTIBVS circumfusa;
incerta enim sunt illic maria et terrae; unde ait Lucanus
«aequora fracta vadis abruptaque terra profundo».

61. PRENDIMVS quippe fugientem Italiam.

62. HAC TROIANA TENVS hactenus, hucusque, id est hic sit finis.
Nam tenus proprie est extrema pars arcus, ut Plautus ostendit,
unde tractum est ut ‘hactenus’ hucusque significet. TROIANA
FORTVNA a praeiudicio, id est mala. Et dicit iniquum esse ut
Troianam fortunam patiantur in Italia.

63. FAS EST PARCERE GENTI quia se victam fatetur.

64. QVIBVS OBSTITIT ILIVM Ganymedes enim Hebae obfuit, Paris
Minervae et Iunoni. Quod autem cum dixerit «dique deaeque»,
dearum tantum reperimus exempla, non mirum est, cum supra
dixerimus ἀρσενοθήλεις esse omnes deos. Possumus ergo per unam
rem utrumque intellegere, licet dicatur etiam Neptuno obfuisse
Troia ex denegatione mercedum. Novimus praeterea esse morem
poeticum ut duabus propositis rebus uni respondeat, ut «navita
tum stellis numeros et nomina fecit Pleiadas, Hyadas claramque
Lycaonis Arcton», nam suppresso numero dixit nomina.

66. PRAESCIA VENTVRI absolutum est, rerum venturarum. DA dic, ut
«qui sit da, Tityre, nobis»; unde est contra «accipe nunc Danaum
insidias»; non enim praestare aliquid poterat, sed indicare
futura. NON INDEBITA POSCO REGNA MEIS FATIS deest ‘si’. Est autem
εἱρμὸς, id est longissimum hyperbaton: Phoebe et vos dii
deaeque, tuque o vates da, id est dic Latio Teucros considere, si
non posco regna meis fatis indebita. Dic autem considere, id est
utrum possimus considere. Et verecunde dictum est ‘non posco
indebita’, cum certum constet esse regna deberi.

68. ERRANTESQVE DEOS ut «diis sedem exiguam patriis». AGITATAQVE
NVMINA TROIAE aut mecum vexata aut certe ξόανα dicit, id est
simulacra brevia quae portabantur in lecticis et ab ipsis mota
infundebant vaticinationem, quod fuit apud Aegyptios et
Carthaginienses.

69. TVM PHOEBO ET TRIVIAE ut solet miscet historiam; nam hoc
templum in Palatio ab Augusto factum est. Sed quia Augustus
cohaeret Iulio qui ab Aenea ducit originem, vult Augustum
parentum vota solvisse.

70. FESTOSQVE DIES DE NOMINE PHOEBI ludos Apollinares, qui
secundum quosdam bello Punico secundo instituti sunt, secundum
alios tempore Syllano ex responso Marciorum fratrum, quorum
extabant, ut Sibyllina, responsa.

71. TE QVOQVE MAGNA MANENT NOSTRIS PENETRALIA REGNIS id est
coleris ut numen. ‘Manent’ autem exspectant, ‘penetralia’ secreta
templorum.

72. TVAS SORTES Sibyllina responsa, quae, ut supra diximus,
incertum est cuius Sibyllae fuerint, quamquam Cumanae Vergilius
dicat, Varro Erythraeae. Sed constat regnante Tarquinio quandam
mulierem nomine Amaltheam obtulisse ei novem libros in quibus
erant fata et remedia Romana, et pro his poposcisse CCC
philippeos, qui aurei tunc pretiosi erant. Quae contempta alia
die tribus incensis reversa est et tantundem poposcit, item
tertio aliis tribus incensis cum tribus reversa est et accepit
quantum postulaverat, hac ipsa re commoto rege, quod pretium non
mutabat. Qui libri in templo Apollinis servabantur, nec ipsi
tantum, sed et Marciorum et Begoes nymphae, quae artem scripserat
fulguratorum apud Tuscos, unde addidit modo ‘tuas sortes
arcanaque fata’. Et hoc trahit poeta. Aenean tamen inducit quasi
de praesenti dicentem oraculo.

73. LECTOSQVE SACRABO ALMA VIROS quia nisi patricii non fiebant.
Sciendum sane primo duos librorum fuisse custodes, inde decem,
inde quindecim usque ad tempora Sullana. Postea crevit numerus;
nam sexaginta fuerunt, sed remansit in his quindecimvirorum
vocabulum.

74. FOLIIS TANTVM NE CARMINA MANDA ut Varro dicit, in foliis
palmae interdum notis, interdum scribebat sermonibus, ut diximus
supra.

76. IPSA pro ‘tu’. Et posuit pronomem eius personae de qua
loquimur, pro illius cum qua loquimur. Est autem Graecum, nam
dicunt αὐτὴ εἰπὲ, id est tu dic. FINEM DEDIT ORE LOQVENDI hoc est
definivit ei ut ore loqueretur nec in foliis scriberet.

77. NONDVM PATIENS quae nondum posset implere oraculorum
sermones, aut ‘dum’ vacat, et est impatiens Phoebi.

78. BACCHATVR VATES bene ‘bacchatur’. Idem enim est Apollo qui
Liber Pater, qui Sol, unde ait Lucanus «cui numine mixto Delphica
Thebanae referunt trieterica Bacchae»; unde in eorum sacris erat
Phoebadum Baccharumque conventus.

79. EXCVSSISSE DEVM excuti proprie de equis dicimus, quod ideo
traxit quia Phoebus, id est Sol, equis utitur. Et nunc Sibyllam
quasi equum, Apollinem quasi equitem inducit et in ea permanet
translatione: ‘excussisse’ ait, ut «excussus Aconteus»; item
«fera corda domans», quod est equorum primum frenos pati et
stimulos, ut «ea frena furenti concutit et stimulos sub pectore
vertit Apollo». Quod autem dicit ‘magnum deum’, non re vera ait,
sed retulit ad affectum colentis, ut «summe deum, sancti custos
Soractis Apollo»; unicuique enim deus quem colit magnus videtur.
‘Excussisse deum’ pro ‘excutere’, tempus pro tempore. Est autem
Attica figura, qua nos uti non convenit, quia hac licenter
utuntur poetae.

80. FINGITQVE PREMENDO componit, ut «et corpora fingere lingua».
Componit autem ad moderationem certam dicendi; ut enim supra
diximus, omnia quidem vident, sed non omnia indicant sacerdotes.

81. OSTIA IAMQVE DOMVS PATVERE precibus scilicet. Et quae ante
ostia erant patefacta aditus esse coeperunt.

82. FERVNT RESPONSA quia ait supra «ora domus».

83. PELAGI DEFVNCTE PERICLIS non liberate pelago, sed marinis
periculis; nam adhuc navigaturus est, sed sine ullo discrimine.
‘Defuncte’ autem liberate; nam dicimus functos officio qui
officia debita complerunt, unde et honoribus functos. Hinc et
defunctos mortuos dicimus, qui compleverunt vitae officia, unde
est «et nil iam caelestibus ullis debentem».

84. SED TERRA legitur et ‘terrae’, unum tamen est. IN REGNA
LAVINI alii ‘Latini’ legunt, cuius tunc erant. Sed quia divina
loquitur, futura praeoccupat; postea enim Lavinium dicetur; licet
possit ad Lavinum, Latini fratrem referri, qui illic ante
regnavit.

86. HORRIDA BELLA quae contra hospitem cognatumque suscepta sunt,
ut Latinus dicturus est «arma impia sumpsi promissam eripui».

87. SPVMANTEM SANGVINE CERNO quasi non praedicit sed videt quod
facturus est Turnus, ut «recalent nostro Tiberina fluenta
sanguine adhuc».

88. NON SIMOIS TIBI NEC XANTHVS Tiberinus et Numicus, in quem
cecidit. DORICA CASTRA Graeca. Et re vera; nam Turnus Graecus
fuit, ut «et Turno si prima domus repetatur origo, Inachus
Acrisiusque patres mediaeque Mycenae».

89. PARTVS ACHILLES Turnum significat. Et sic hoc dictum est, ut
in Bucolicis «alter erit tum Tiphys et altera quae vehat Argo
delectos heroas». Et hoc est quod dicit «obscuris vera
involvens»; nam licet vera sint, latent, unde Apollo λοξίας
dicitur, id est Obliquus.

90. NATVS ET IPSE DEA de Venilia, sorore Amatae, ut «cui diva
Venilia mater». Nec debet mirum esse Amatam fuisse mortalem, cum
etiam Turnus, Iuturnae frater, mortalis fuerit; nam haec fuerant
divina beneficia. ADDITA IVNO inimica. Est autem verbum Lucilii
et antiquorum, ut Plautus «additus Ioni Argus».

91. IN REBVS EGENIS per transitum ostendit famem futuram.

93. CONIVNX ITERVM HOSPITA nam et Paris ab Helena fuerat
susceptus hospitio. ‘Hospita’ autem more suo dixit. Et bene ne
aliquid imputetur Aeneae quasi fatorum hoc esse praedicit.

95. NE CEDE ne cedas, sed esto audentior quam tua te fortuna
permittit. Et bene adversa fortunae docet virtute aut vitari aut
imminui aut patienter sustineri.

96. VIA ratio, opportunitas.

97. GRAIA PANDETVR AB VRBE propter Euandrum, qui eum in Tusciam
missurus ad Tarchontem est.

98. EX ADYTO locum vaticinationis ostendit. CVMAEA bene addidit
propter discretionem.

99. ANTROQVE REMVGIT quia in antro est, ut «pulsati colles
clamore resultant».

100. OBSCVRIS VERA INVOLVENS vera et obscura confundens. Est
autem hypallage, veris obscura inserens.

102. CESSIT FVROR non penitus recessit, sed paulatim coepit
imminui; nam est paulo post de Miseni morte dictura, quod non
procedit, si nunc numen recessit.

103. NON VLLA LABORVM O VIRGO ‘o’ licet sit naturaliter brevis in
Latinis sermonibus, apud Vergilium tamen pro longa habetur, ut
hoc loco ‘virgo’, item alibi «quis te magne Cato tacitum».
Exceptis ‘ego’, ut «ast ego quae divum», ‘duo’ ut «si duo
praeterea», ‘scio’ ut «nunc scio quid sit amor», et ‘nescio’ ut
«nescio quis teneros oculus mihi fascinat agnos». Apud alios ‘o’
nisi in Graecis nominibus non producitur, quod et nunc sequi
debemus. Dicunt tamen quidam quod ‘o’ tunc producitur in
nominativo, quando et in genetivo producta fuerit. Quod falsum
est; nam et Vergilius produxit ‘virgo’ cum ‘virginis’ faciat, et
Lucanus ‘Cato’ corripuit, ut «nos, Cato, da veniam», cum
‘Catonis’ faciat. Item ‘Iuno’ cum producat Vergilius, Statius
tamen corripuit. Sane sciendum adlocutionem hanc esse suasoriam
cum partibus suis; nam honestum est quod dicit se patrem
requirere; utile ut ab eo patriae originem discat, necessarium
quia iusserat pater, ut «Ditis tamen ante infernas accede domos»,
possibile quia ait «quando hic inferni ianua regis dicitur» item
«potes namque omnia», si omnia, et hoc. NOVA MI FACIES id est
species. Et sciendum pronomen ‘mihi’ numquam in synaeresin
venire, ne incipiat esse blandientis adverbium. Et licet quidam
huius loci nitantur exemplo, non procedit, vel quia unum est, vel
quia potest esse etiam blandientis adverbium. ‘Nihil’ vero pro
metri necessitate cogitur; nam si pars sequens orationis a vocali
inchoet, ‘nihil’ dicimus, ut «heu nihil invitis fas quemquam
fidere divis»; si autem a consonante inchoet, ‘nil’ ponimus, ut
Iuvenalis «nil tale expectes: emit sibi. Multa videmus».
INOPINAVE SVRGIT nomen est, non participium; nam ‘inopinata’
diceret, quod non procedit. ‘Opinatus’ enim venit ab eo quod est
‘opinor’; sed quia ‘inopinor’ non dicimus, ideo nec ‘inopinatus’
facit. Sicut et ‘nocens’ participium est, quia invenimus ‘noceo’,
‘innocens’ nomen, quia ‘innoceo’ non dicimus. Nullum est enim
participium quod a verbo non trahatur, licet a sui verbi forma
non veniat, ut ‘placita’: licet ‘placeor’ non dicamus, tamen
placeo invenimus; item ‘regnata’, ‘triumphata’. Vnde ‘galeatus’
et ‘tunicatus’ nomina comprobantur; nullum enim verbum horum
originis reperitur.

105. OMNIA PERCEPI ATQVE ANIMO MECVM ANTE PEREGI percepi; ante
cognovi ab Heleno vel a patre, qui ait «gens dura atque aspera
cultu debellanda tibi Latio est». Dicit autem se futura partim
audisse, partim mente praecepisse. Sed occurrit: si novit omnia,
quid consulit numen? Nosse se dicit omnia quantum ad labores
pertinet, et concidit totam petitionem, ut ad illud veniat quo
possit patrem videre; nam quod dicit ‘unum oro’, non solum dicit,
sed praecipuum, ut «unam posthabita coluisse Samo».

106. QVANDO siquidem. Et est coniunctio.

107. ET TENEBROSA PALVS ACHERONTE REFVSO paludem pro lacu posuit;
nam Avernum significat, quem vult nasci de Acherontis
aestuariis. ‘Palus’ autem bene iste produxit ‘lus’, quia
‘paludis’ facit, quod supra planius diximus; Horatius corripuit,
ut «sterilisque diu palus aptaque remis». ‘Tenebrosa’ autem
nigra, per quod altam significat, ut «nigra figit sub nube
columbam», id est alta. ACHERONTE REFVSO Acheron fluvius dicitur
inferorum, quasi sine gaudio. Sed constat locum esse haud longe a
Bais undique montibus saeptum, adeo ut nec orientem nec
occidentem solem possit aspicere, sed tantum medium. Quod autem
dicitur ignibus plenus, haec ratio est: omnia vicina illic loca
calidis et sulphuratis aquis scatent. Sine gaudio autem ideo ille
dicitur locus, quod necromantia vel sciomantia, ut dicunt, non
nisi ibi poterat fieri: quae sine hominis occisione non fiebant;
nam et Aeneas illic occiso Miseno sacra ista complevit et Vlixes
occiso Elpenore. Quamquam fingatur in extrema Oceani parte Vlixes
fuisse: quod et ipse Homerus falsum esse ostendit ex qualitate
locorum quae commemorat et ex tempore navigationis; dicit enim
eum a Circe unam noctem navigasse et ad locum venisse in quo haec
sacra perfecit: quod de Oceano non procedit, de Campania
manifestissimum est. Praeterea a Baio socio eius illic mortuo
Baias constat esse nominatas. Dicitur etiam vidisse Herculem,
ideo quia illic sunt Bauli, locus Herculis dictus quasi boaulia,
quod illic habuit animalia quae Geryoni detracta ex Hispania
adduxerat.

108. IRE CONTINGAT ‘ut’ minus est, ut ire contingat, ut iter
doceas.

109. SACRA OSTIA PANDAS aut venerabilia aut execranda, sicut de
Tartaro dicturus est «sacrae panduntur portae».

110. ILLVM EGO PER FLAMMAS meritum adprobat patris, ut iustum
videatur esse desiderium. SEQVENTIA TELA ut «ardentes clipeos
atque aera micantia cerno».

111. EX HOSTE RECEPI liberavi, ut «frugesque receptas». ‘Ex
hoste’ autem plus est quam si ‘ex hostibus’ diceret, ut diximus
supra. ‘Ex hoste’ enim generaliter dicitur, ‘ex hostibus’ partem
ostendit, sicut dicendo ‘terram’ significamus elementum, ‘terras’
vero singulas partes, ut Africae, Italiae.

112. MEVM COMITATVS ITER non spe salutis, sed mei causa, ut «cedo
equidem nec, nate, tibi comes ire recuso».

113. CAELIQVE FEREBAT ut ante morte praeventus sit quam ferre
desierit. Et mire imperfecto usus est tempore, ac si diceret
‘adhuc si viveret, ferret’.

114. VIRES VLTRA SORTEMQVE SENECTAE quia senectae sors quies est
et otium, sicut pueritiae ludus, amor adulescentiae, ambitus
iuvenalis aetatis. Ergo aliud ferebat pater, quam sors exigebat
senectae.

116. ORANS MANDATA DABAT sic dictum est, ut «supplex tua numina
posco»; maior enim ad impetrandum vis est eum rogare, qui possit
iubere. MANDATA DABAT ut «huc casta Sibylla nigrarum multo
pecudum te sanguine ducet».

118. LVCIS HECATE PRAEFECIT AVERNIS Hecate trium potestatum numen
est; ipsa enim est Luna, Diana, Proserpina. Sed solam
Proserpinam dicere non potuit propter lucos qui Dianae sunt, item
Dianam, quia ‘Avernis’ ait: unde elegit nomen in quo utrumque
constabat. Vnde Lucanus de Proserpina ait «Hecate pars ultima
nostrae».

119. SI POTVIT MANES nititur exemplis quae inferiora sunt per
comparationem, ut ipse videatur iustius velle descendere; nam
Orpheus revocare est conatus uxorem, hic vult tantum patrem
videre. Orpheus autem voluit quibusdam carminibus reducere animam
coniugis; quod quia implere non potuit, a poetis fingitur
receptam iam coniugem perdidisse dura lege Plutonis; quod etiam
Vergilius ostendit dicendo ‘arcessere’, quod evocantis est
proprie.

120. FIDIBVSQVE CANORIS bene sonantibus chordis. ‘Fidibus’ autem
est a nominativo ‘haec fidis’, ut sit pyrrichius; nam ‘fides’
iambus est.

121. SI FRATREM POLLVX ALTERNA MORTE REDEMIT ut diximus supra,
Helena et Pollux de Iove nati immortales fuerunt; nam Castor
Tyndarei filius fuit: cuius mortem suo interitu fraterna pietas
redemit. Quod ideo fingitur, quia horum stellae ita se habent ut
occidente una oriatur altera. Et item exemplum per comparationem;
quod quia pium est, se ad frequentiam contulit dicendo ‘itque
reditque viam totiens’.

122. QVID THESEA durum exemplum, unde nec immoratus est in eo.
Dicit autem inferos debere patere pietati, qui patuerunt infanda
cupienti; nam hic ad rapiendam Proserpinam ierat cum Pirithoo et
illic retentus luit poenas, ut «sedet aeternumque sedebit infelix
Theseus».

123. MAGNVM QVID MEMOREM ALCIDEN? melius sic distinguitur, licet
quidam legant ‘quid Thesea magnum’, ut epitheton ei dent, qui per
se non est magnus; nam Herculem etiam sine epitheto magnum
intellegimus. Sed melius est ‘magnum’ dare Herculi quam
sacrilego. ET MI GENVS AB IOVE SVMMO occurrit tacitae quaestioni;
hi enim qui descenderant a diis ducebant originem.

124. ARASQVE TENEBAT rogabant enim deos ararum ansas tenentes.

125. SATE SANGVINE DIVVM unde Aeneas desiit, inde haec sumpsit
exordium.

126. FACILIS DESCENSVS AVERNI legitur et ‘Averno’, id est ad
Avernum; sed si ‘Averni’, inferorum significat et lacum pro
inferis ponit.

127. NOCTES ATQVE DIES PATET ATRI IANVA DITIS id est omni tempore
homines in fata concedunt. Et hoc poetice; nam Lucretius ex
maiore parte et alii integre docent inferorum regna nec esse
quidem posse; nam locum ipsorum quem possumus dicere, cum sub
terris esse dicantur antipodes? In media vero terra eos esse nec
soliditas patitur, nec κέντρον terrae: quae si in medio mundi
est, tanta eius esse profunditas non potest ut medio sui habeat
inferos, in quibus esse dicitur Tartarus, de quo legitur «bis
patet in praeceps tantum tenditque sub umbras, quantus ad
aetherium caeli suspectus Olympum». Ergo hanc terram in qua
vivimus inferos esse voluerunt, quia est omnium circulorum
infima, planetarum scilicet septem, Saturni, Iovis, Martis,
Solis, Veneris, Mercurii, Lunae, et duorum magnorum. Hinc est
quod habemus: «et novies Styx interfusa coercet»; nam novem
circulis cingitur terra. Ergo omnia quae de inferis finguntur
suis locis hic esse comprobavimus. Quod autem dicit ‘patet atri
ianua Ditis sed revocare gradum superasque evadere ad auras, hoc
opus’, aut poetice dictum est aut secundum philosophorum altam
scientiam, qui deprehenderunt bene viventium animas ad superiores
circulos, id est ad originem suam redire: quod dat Lucanus
Pompeio ut «vidit quanta sub nocte iaceret nostra dies»; male
viventium vero diutius in his permorari corporibus permutatione
diversa et esse apud inferos semper.

129. PAVCI QVOS AEQVVS AMAVIT IVPPITER tria genera hominum dicit
ad superos posse remeare: quos diligit Iuppiter, hoc est hos quos
in ortu benignus siderum aspectus inradiat - Iuvenalis «distat
enim, quae sidera te excipiant modo primos incipientem edere
vagitus»; quos prudentia sublevat; nam hoc est: «quos ardens
evexit ad aethera virtus»; item religiosos quos a diis genitos
dicit. Consequens enim est ut deorum suboles religionibus vacet.
‘Diis’ autem ‘geniti’ quia corporibus se infundebant potestates
supernae, unde heroes procreabantur.

131. TENENT MEDIA OMNIA SILVAE causam reddit cur non facilis sit
animarum regressus, quia omnia polluta et inquinata sunt; nam per
silvas tenebras et lustra significat, in quibus feritas et
libido dominantur.

132. COCYTVSQVE SINV LABENS CIRCVMFLVIT ATRO fluvius inferorum,
dictus ἀπὸ τοῦ κωκύειν, id est lugere; nam Homerus sic posuit.
Est autem locus vicinus Acheronti, de quo diximus supra: qui ideo
luctuosi esse finguntur, quia, ut exposuimus in primis partibus
libri, haec sacra morte hominis fiebant.

134. BIS STYGIOS INNARE LACVS modo et post mortem. Quod autem
dicit Ovidius Aenean inter deos relatum, non mirum est; nam, ut
supra etiam diximus, necesse est etiam relatorum inter deos apud
inferos esse simulacra, ut Herculis, Liberi Patris, Castoris et
Pollucis. Multi hoc non videntes ad Sibyllam referunt, ut dicat:
vis me bis inferos cernere, modo et «cum me lucis Hecate
praefecit Avernis», quod est paulo post dictura. Quod si est, non
bis haec, sed tertio inferos cernet; nam quandoque etiam ipsa
morietur. Item hi supra dictam non videntes rationem dicunt de se
Sibyllam dicere; nam si de Aenea dicat, non eum praevidet deum
futurum. Quod si est, caruit numine et quemadmodum est de Miseno
vaticinatura? Vnde referre nos debemus ad id ut dicamus etiam
post apotheosin apud inferos remanere simulacrum. STYGIOS LACVS
Styx palus quaedam apud inferos dicitur, de qua legimus «di cuius
iurare timent et fallere numen». Quod secundum fabulas ideo est
quia dicitur Victoria, Stygis filia, bello Gigantum Iovi favisse:
pro cuius remuneratione Iuppiter tribuit ut dii iurantes per
eius matrem non audeant fallere. Ratio autem haec est: Styx
maerorem significat ἀπὸ τοῦ στυγεροῦ, id est a tristitia, Styx
dicta est. Dii autem laeti sunt semper; unde etiam immortales,
quia ἄϕθαρτοι καὶ μακάριοι. Hi ergo quia maerorem non sentiunt
iurant per rem suae naturae contrariam, id est tristitiam, quae
est aeternitati contraria Ideo iusiurandum per execrationem
habent.

135. TARTARA locus inferorum profundus, de quo Lucanus ad inferos
dicit «cuius vos estis superi». INSANO magno.

136. ACCIPE QVAE PERAGENDA PRIVS si vis, inquit, reverti, audi
observationis praecepta. Et sub imagine fabularum docet
rectissimam vitam per quam animabus ad superos datur regressus.
LATET ARBORE OPACA AVREVS licet de hoc ramo hi qui de sacris
Proserpinae scripsisse dicuntur quiddam esse mysticum adfirment,
publica tamen opinio hoc habet. Orestes post occisum regem
Thoantem in regione Taurica cum sorore Iphigenia, ut supra
diximus, fugit et Dianae simulacrum inde sublatum haud longe ab
Aricia collocavit. In huius templo post mutatum ritum
sacrificiorum fuit arbor quaedam de qua infringi ramum non
licebat. Dabatur autem fugitivis potestas ut si quis exinde ramum
potuisset auferre, monomachia cum fugitivo templi sacerdote
dimicaret; nam fugitivus illic erat sacerdos ad priscae imaginem
fugae. Dimicandi autem dabatur facultas quasi ad pristini
sacrificii reparationem. Nunc ergo istum inde sumpsit colorem.
Ramus enim necesse erat ut et unius causa esset interitus: unde
et statim mortem subiungit Miseni; et ad sacra Proserpinae aliter
accedere nisi sublato ramo non poterat. Inferos autem subire hoc
dicit, sacra celebrare Proserpinae. De reditu autem animae hoc
est: novimus Pythagoram Samium vitam humanam divisisse in modum Y
litterae, scilicet quod prima aetas incerta sit, quippe quae
adhuc se nec vitiis nec virtutibus dedit; bivium autem Y litterae
a iuventute incipere, quo tempore homines aut vitia, id est
partem sinistram, aut virtutes, id est dexteram partem sequuntur,
unde ait Persius «traducit trepidas ramosa in compita mentes».
Ergo per ramum virtutes dicit esse sectandas, qui est Y litterae
imitatio: quem ideo in silvis dicit latere, quia re vera in huius
vitae confusione et maiore parte vitiorum virtus et integritas
latet. Alii dicunt ideo ramo aureo inferos peti, quod divitiis
facile mortales intereunt. Tiberianus «aurum, quo pretio
reserantur limina Ditis».

137. LENTO VIMINE flexili, ut «lenta quibus torno facili
superaddita vitis»; alias gravi.

138. IVNONI INFERNAE Proserpinae, ut «sacra Iovi Stygio». DICTVS
dicatus.

139. ET OBSCVRIS CLAVDVNT CONVALLIBVS VMBRAE re vera enim nemus
Aricinum densum est.

140. SED NON ANTE DATVR sive iustis sive iniustis. Sic
intellegentes removebimus quaestionem; hinc enim dicit «longo
post tempore visum». Ex eo enim quod dicit descendisse aliquos
ramum quoque depositum esse significat. TELLVRIS OPERTA secundum
eos qui dicunt inferos in medio esse terrarum: quos Iuvenalis
dicit putari esse sub terris, ut «esse aliquos manes et
subterranea regna».

142. PVLCHRA quae rapi meruit. SVVM sibi carum.

143. NON DEFICIT ALTER ne diceret ab his qui primo descenderunt
esse sublatum.

144. FRONDESCIT in naturam redit. Et honeste locutus est dicens:
habet frondes sui metalli.

145. ALTE VESTIGA OCVLIS require omni intentione. RITE REPERTVM
CARPE ‘rite carpe’, non ‘rite repertum’.

147. SI TE FATA VOCANT hoc est si quem fata vocant facile
sequitur.

148. POTERIS poterit quis. Tertiae enim personae significationem
ad secundam transtulit et generaliter loquitur; nam ut de Aenea
dicat non procedit. Si enim dubitat, caret deo nec potest de
Miseno vaticinari. DVRO FERRO et genus esse potest et species.

149. PRAETEREA ac si diceret: est et alia opportunitas
descendendi ad inferos, id est Proserpinae sacra peragendi. Duo
autem horum sacrorum genera fuisse dicuntur: unum necromantiae,
quod Lucanus exsequitur, et aliud sciomantiae, quod in Homero,
quem Vergilius sequitur, lectum est. Sed secundum Lucanum in
necromantia ad levandum cadaver sanguis est necessarius, ut
«pectora tunc primum ferventi sanguine supplet»; in sciomantia
vero quia umbrae tantum est evocatio, sufficit solus interitus:
unde Misenus in fluctibus occisus esse inducitur. TIBI ideo
addidit ‘tibi’, ne ‘amici’ posset etiam ad Sibyllam referri.

150. INCESTAT polluit. Et incestum est quaecumque pollutio.

151. PENDES sollicitus es, ut «ipse manu multo suspensum numine
ducit». Et proprie pendere est desiderare aliquid audire, ut
«pendetque iterum narrantis ab ore».

152. SEDIBVS HVNC REFER ANTE SVIS apud maiores, ut supra diximus,
omnes in suis domibus sepeliebantur, unde ortum est ut lares
colerentur in domibus. Vnde etiam umbras larvas vocamus; nam dii
penates alii sunt. Inde est quod etiam Dido cenotaphium domi
fecit marito. Ergo aut secundum istum locutus est morem, quamvis
adhuc Troiani domos non habuerint, aut dicit refer hunc
naturalibus sedibus, id est terrae; nam in aqua perierat. Verum
tamen illud est, ut intellegamus eam dicere, sepeli eum; nam
sepulcrum sedes vocatur; Horatius «nulla certior tamen rapacis
Orci sede destinata divitem manet erum», Vergilius «et nunc
servat honos sedem tuus ossaque nomen». Persuadet autem
sepulturam ut possit recentis cadaveris uti anima, ut ait Lucanus
«non in tartareo latitantem poscimus antro adsuetamque diu
tenebris, modo luce fugata descendentem animam: primo pallentis
hiatu haeret adhuc Orci».

153. PIACVLA SVNTO ad expiationem pollutionis, quae fuerat nata
morte Miseni.

154. SIC DEMVM ad postremum, hoc est novissime. Et haec particula
tam apud Vergilium quam apud omnes idoneos auctores hoc
significat, licet in aliis diversa significet. LVCOS STYGIS ET
REGNA INVIA VIVIS ASPICIES Seneca scripsit de ritu et sacris
Aegyptiorum. Hic dicit circa Syenen, extremam Aegypti partem,
esse locum quem Philas, hoc est amicas, vocant ideo quod illic
est placata ab Aegyptiis Isis, quibus irascebatur quod membra
mariti Osiridis non inveniebat, quem frater Typhon occiderat.
Quae inventa postea cum sepelire vellet, elegit vicinae paludis
tutissimum locum, quam transitu constat esse difficilem; limosa
enim est et papyris referta. Vltra hanc est brevis insula,
inaccessa hominibus, unde Abatos appellata est; Lucanus «hinc
Abatos, quam nostra vocat veneranda vetustas». Haec palus Styx
vocatur quod tristitiam transeuntibus gignit. Sane ad illam
insulam ab his qui sacris inbuti sunt certis transitur diebus.
Lectum est etiam quod vicini populi cadavera suorum ad alteram
regionem transferunt; sed si quis forte in fluvio pereat nec eius
inveniatur cadaver, post centum ei annos parentatur. Hinc est
tractum «centum errant annos volitantque haec litora circum». ET
REGNA INVIA quae contra naturam fiunt non adserunt praeiudicium
generalitati; unde ait ‘invia regna’, licet et Hercules aliique
transierint et sit transiturus Aeneas. Sic dictum est et illud
«evaditque celer ripam inremeabilis undae».

156. MAESTO VVLTV propter mortem amici et rami inquisitionem.
DEFIXVS LVMINA defixa lumina habens per quod tristitia mentis
ostenditur.

157. INGREDITVR pro graditur; vacat praepositio, ut
«ingrediturque solo et caput inter nubila condit».

159. PARIBVS CVRIS VESTIGIA FIGIT aut simili sollicitudine
detentus incedit, aut ‘figit vestigia’, id est stat subito, quod
cogitantes facere consuerunt.

160. MVLTA INTER SESE VARIO SERMONE SEREBANT hic proprie dictus
est sermo quia inter utrumque seritur.

163. INDIGNA MORTE miserabili, non congrua eius meritis; vel
propter animae etiam extinctionem elementi contrarietate.

165. MARTEMQVE ACCENDERE CANTV hemistichium hoc dicitur addidisse
dum recitat.

168. VITA SPOLIAVIT ad bellum retulit, in quo victis tolluntur
exuviae.

170. NON INFERIORA SECVTVS ubique Aenean Hectori comparat, ut
«ambo animis, ambo insignes praestantibus armis».

171. CAVA DVM PERSONAT AEQVORA CONCHA aut personare facit, aut
hysterologia est, dum per cava aequora sonat.

172. DEMENS improvidus, qui non consideravit etiam deos in
aemulationem posse descendere.

173. AEMVLVS modo ‘eiusdem rei studiosus’, alias ‘inimicus’
invenitur. EXCEPTVM oppressum insidiis: quo sermone ostendit eum
tantae fuisse virtutis ut ne a numine quidem nisi insidiis
opprimeretur. TRITON paenultima accentum habet; nam Tritonis
facit; si enim ultima habeat, Tritontis facit, quod non procedit,
ut Demophoon, Demophoontis.

175. ERGO aut quia talis perierat, aut quia sic fuerat
interemptus.

176. PRAECIPVE PIVS AENEAS ubique Aenean supra ceteros inducit
mortem cuiuslibet dolere, ut «nunc Amyci casum gemit», item
«casuque animum concussus amici». Hinc ei dat circa sepulturam
etiam sordida officia, quae in aliis denegat locis. Qui enim de
pietatis generibus scripserunt primum locum in sepultura esse
voluerunt: unde cum pontificibus nefas esset cadaver videre,
magis tamen nefas fuerat si visum insepultum relinquerent. Genus
autem fuerat sepulturae iniectio pulveris; unde est «aut tu mihi
terram inice». Horatius «non est mora longa; licebit iniecto ter
pulvere curras».

177. ARAMQVE SEPVLCRI pyram dicit, quae in modum arae construi
lignis solebat; nam et sequitur «congerere arboribus caeloque
educere certant». Et aram quae ante sepulcrum fieri consuevit
intellegere non possumus, ut «stant manibus arae», cum nondum
facta sit funeratio quae praecedit sepulcrum. Probus tamen et
Donatus de hoc loco requirendum adhuc esse dixerunt.

178. CAELOQVE EDVCERE CERTANT ut hoc faciant mente pertractant,
nam adhuc ituri ad silvas sunt.

179. ITVR ‘eo’ e brevis est, ‘itur’ i longa invenitur. Ergo quia
hoc verbum breve est in origine et in declinatione fit longum,
ideo certa eius natura nec in temporibus nec in participiis
invenitur; nam cum ‘itur’ longa sit, ‘iturus’ brevis invenitur,
ut «superumque in lumen ituras». Multi tamen temptant dicentes
‘itur’, propter ‘eo’ quae prima verbi origo est, per diphthongon
scribi debere: quod non procedit, quia diphthongos semper longa
est, ‘i’ autem et produci potest et corripi. Hinc est quod
‘fortuitus’ ‘i’ et producit et corripit; Iuvenalis «non quasi
fortuitus nec ventorum rabie, sed iratus cadat in terras et
iudicet ignis»; contra Horatius «nec fortuitum spernere cespitem
leges sinebant». Hic enim nisi ‘i’ littera longa sit, non stat
versus. Et hoc protulimus exemplum unius sermonis, ne quis dicat
‘iturus’ et ‘itur’ ideo variam habere naturam propter temporum
varietatem: unde melius est, ut diximus, originis considerare
rationem. Sane ‘fortuitus’ ab eundo est et a fortuna compositum.

180. PROCVMBVNT PICEAE picea secundum Plinium in Naturali
Historia quinta species cedri est; nam cedria dicta est quasi
καιομένης δρυὸς ὑγρὸν, id est arboris umor ardentis.

183. NEC NON AENEAS bona oeconomia venitur ad ramum.

184. ACCINGITVR ARMIS instruitur officiis.

186. FORTE PRECATVR vacat ‘forte’. Et est versus de his qui
tibicines vocantur quibus datur aliquid ad solam metri
sustentationem, ut «nunc dextra, nunc ille sinistra»; nec enim
possumus intellegere eum fortuitu rogasse.

187. SI adverbium rogantis et optantis est per se plenum, sicut
et ‘o’, quamquam neoterici haec iungant et pro uno ponant;
Persius «o si ebulliat patruus, praeclarum funus! Et o si».

188. QVANDO siquidem. Et ‘nimium vere’ cum ingenti dixit adfectu,
quasi mors praedicta falsa esse debuerit.

190. CVM FORTE COLVMBAE auguria aut oblativa sunt, quae non
poscuntur, aut impetrativa, quae optata veniunt. Hoc ergo quia
oblativum est, ideo dixit ‘forte’. Bene autem a columbis Aeneae
datur augurium, et Veneris filio et regi; nam ad reges pertinet
columbarum augurium, quia numquam solae sunt, sicut nec reges
quidem.

191. IPSA SVB ORA perite, ne si longius volarent, non ad eum
pertinere viderentur; nam moris erat ut captantes auguria certa
sibi spatia designarent quibus volebant videnda ad se pertinere.

193. MATERNAS Veneri consecratas, propter fetum frequentem et
coitum.

194. SI QVA VIA EST si est ratio. Et iam ex hoc loco esse incipit
impetrativum quod fuerat oblativum. CVRSVMQVE PER AVRAS ‘cursum’
vocavit impetum et eundi officium; nam et navium cursum dicimus.

196. NE DEFICE REBVS ne desere in rebus incertis. Et bene in
silvis invocat matrem, quam iam scit sibi visam esse habitu
venatricis, ut in primo legimus.

197. SIC EFFATVS proprie effata sunt augurum preces: unde ager
post pomeria, ubi captabantur auguria, dicebatur effatus.
VESTIGIA PRESSIT quia ad captanda auguria post preces immobiles
vel sedere vel stare consueverant.

198. QVO TENDERE PERGANT PASCENTES hinc iam optimum significatur
augurium, quod pascebant. Nam Romani moris fuit et in comitiis
agendis et in bellis gerendis pullaria captare auguria. Vnde est
in Livio quod cum quidam cupidus belli gerendi a tribuno plebis
arceretur ne iret, pullos iussit adferri: qui cum missas non
ederent fruges, inridens consul augurium ait ‘vel bibant!’, et
eos praecipitavit in Tiberim; inde navibus victor revertens ad
Africam tendens cum periit exercitu. Et multi ‘pascentes’
distingunt et absolutus est sensus. Alii dicunt ‘pascentes
volando’ et referunt ad naturam columbarum quae exilientes
pascere consuerunt. Alii ‘volando’ ambulando dicunt: vola enim
dicitur media pars pedis sive manus.

199. PRODIRE prodibant: infinitus pro indicativo.

201. GRAVE OLENTIS male olentis; alibi bene olentis, ut «et
graviter spirantis copia thymbrae floreat».

202. LIQVIDVMQVE PER AERA LAPSAE non est aëris perpetuum
epitheton, sed purum ait Averni comparatione. Dicit autem eas
alte volasse ad vitandum Averni odorem.

203. SVPER ARBORE SIDVNT secundum antiquam licentiam.

204. AVRI AVRA splendor auri; Horatius «tua ne retardet aura
maritos», id est splendor. Hinc et aurum dicitur a splendore qui
est in eo metallo; hinc et aurarii dicti quorum favor splendidos
reddit.

205. BRVMALI FRIGORE VISCVM bene ‘brumali’ addidit: tunc enim
maturum est et auri imitatur colorem; nam nova fronde viret. Quod
ut ait Plinius in Naturali Historia de fimo turdelarum in certis
arboribus nascitur, unde Plautus «ipsa sibi avis mortem creat».

207. TERETIS TRVNCOS ‘teres’ est rotundum aliquid cum
proceritate, ut «incumbens tereti Damon sic coepit olivae».
Horatius «brachia et vultum teretesque suras integer laudo».

210. EXTEMPLO bene verbo usus est augurum, ut diximus supra.

211. CVNCTANTEM aliud pendet ex alio: ‘cunctantem’, quia
‘avidus’, ut ostendat tantam fuisse avellendi cupiditatem ut
nulla ei satisfacere posset celeritas; nam tardantem dicere non
possumus eum qui fataliter sequebatur. Alii ‘cunctantem’ ad auri
naturam referunt, id est mollem, quia paulatim frangitur et
lentescit. Alii ‘cunctantem’ gravem dicunt, ut «glaebas
cunctantes crassaque terga expecta».

212. NEC MINVS nihilo minus ille deflebatur. INTEREA dum itur ad
silvas.

213. INGRATO tristi, ut gratum laetum aliquid dicimus. Alii
‘ingrato’ dicunt gratiam non sentienti.

214. PINGVEM aut de Graeco transtulit λιπαρὰν, magnam, aut
hypallage est, hoc est de pinguibus taedis.

215. FRONDIBVS ATRIS aptis ad funera.

216. ANTE CVPRESSOS CONSTITVVNT cupressus adhibetur ad funera,
vel quod caesa non repullulat, vel quod per eam funestata
ostenditur domus, sicut laetam frondes indicant festae. Varro
tamen dicit pyras ideo cupresso circumdari propter gravem
ustrinae odorem ne eo offendatur populi circumstantis corona,
quae tamdiu stabat respondens fletibus praeficae, id est principi
planctuum, quamdiu consumpto cadavere et collectis cineribus
diceretur novissimum verbum ‘ilicet’, quod ire licet significat;
unde est «dixitque novissima verba».

218. PARS CALIDOS LATICES Plinius in Naturali Historia dicit hanc
esse causam ut mortui et calida abluantur et per intervalla
conclamentur, quod solet plerumque vitalis spiritus exclusus
putari et homines fallere. Denique refert quendam superpositum
pyrae adhibitis ignibus erectum esse nec potuisse liberari. Vnde
et servabantur cadavera septem diebus, et calida abluebantur, et
post ultimam conclamationem conburebantur; unde traxit Terentius
«desine, iam conclamatum est». AENA VNDANTIA FLAMMIS hoc est per
flammas; alibi «nec iam se capit unda: volat vapor ater ad
auras».

219. LAVANT FRIGENTIS ET VNGVNT versus Ennii, qui ait «Tarquinii
corpus bona femina lavit et unxit».

220. DEFLETA participium ab eo quod est ‘fleor’, si tamen
inveniatur; alias sine verbi origine esse dicemus.

221. PVRPVREAS ad imitationem sanguinis, in quo est anima, ut
diximus supra, ut «purpuream vomit ille animam». VELAMINA NOTA
vel ipsi cara, vel animae; ex notitia enim gignitur caritas, ut
«hic inter flumina nota».

222. FERETRO Graece dixit; nam capulus dicitur a capiendo, unde
ait Plautus «capularis senex», id est capulo vicinus. Et ‘subiere
feretro’ ut «subeunt muro».

223. MORE PARENTVM propinquioribus enim virilis sexus hoc dabatur
officium.

224. FACEM de fune, ut Varro dicit: unde et funus dictum est. Per
noctem autem urebantur: unde et permansit ut mortuos faces
antecedant.

225. FVSO CRATERES OLIVO diis superis tantum libabant, inferis
vero sacrificantes etiam vasa in ignem mittebant, unde ait
‘crateres’: quod etiam Statius in Archemori sepultura commemorat.
‘Olivum’ autem ab oliva dixit; nam oleum ab olea dicitur.

226. FLAMMA QVIEVIT pyrae ingentis, quia, ut in quarto diximus,
pro qualitate personae pyrae fiebant. Sepulcra etiam vel minora
vel magna faciebant.

228. OSSAQVE LECTA aut collecta, aut lecta ideo quia, ut supra
diximus, nobiles numquam soli comburebantur, sed cum dilectis
equis vel canibus vel famulo.

229. TER SOCIOS aut saepius, aut re vera ter; licet enim a funere
contraxerint pollutionem, tamen omnis purgatio ad superos
pertinet, unde ait imparem numerum; aut quia hoc ratio exigit
lustrationis. CIRCVMTVLIT purgavit. Antiquum verbum est. Plautus
«pro larvato te circumferam», id est purgabo; nam lustratio a
circumlatione dicta est vel taedae vel sulphuris. Iuvenalis «si
qua darentur sulphura cum taedis».

230. SPARGENS quia res aguntur infernae. In secundo Aeneas deos
portaturus ait «donec me flumine vivo abluero». Hic enim erat
mos, ut diximus supra. FELICIS OLIVAE arboris festae. Sed moris
fuerat ut de lauro fieret. Sane dicit Donatus quod hoc propter
Augustum mutavit. Nam nata erat laurus in Palatio eo die quo
Augustus natus est: unde triumphantes coronari consueverant.
Propter quam rem noluit laurum dicere ad officium lugubre
pertinere.

231. NOVISSIMA VERBA id est ‘ilicet’; nam ‘vale’ dicebatur post
tumuli quoque peracta sollemnia.

233. SVAQVE ARMA VIRO ipsi cara sculpsit in saxo; nam supra ea
iam legimus concremata. REMVMQVE TVBAMQVE quia et bellator et
remex fuerat. Licet possimus etiam solam tubam accipere; remus
enim dicitur lorum quod continet tubam.

234. MONTE SVB AERIO in aërio; nam supra est positus. ‘Aërium’
autem alii altum dicunt, alii nomen montis antiquum volunt; unde
est «qui nunc Misenus ab illo dicitur».

236. PRAECEPTA SIBYLLAE ut «duc nigras pecudes, ea prima piacula
sunto».

237. SPELVNCA ALTA FVIT qua ad inferos descendebatur, non ubi
fuerat Sibylla vaticinata.

238. SCRVPEA lapillosa; nam scrupus proprie est lapillus brevis,
qui pressus sollicitudinem creat: unde etiam scrupulus dictus
est. LACV NIGRO aut alto, aut vere nigro inferorum vicinitate.
TVTA autem, quia hinc lacu, hinc cingitur silvis. Dicit autem
locum quem nunc Doliola vocant.

239. VOLANTES volucres: participium pro nomine posuit, ut
«plurimus Alburnum volitans cui nomen asilo est», licet illic sit
etiam altera figura. Sane sciendum Lucretium et alios physicos
dicere aërem corporeum esse, unde et aves sustinet; sed hunc
cedere vapori sulphureo, unde aves in illis locis desertae aëre
quo portari solent concidunt non odore, sed pondere: quod potest
esse veri simile, quia altius in eodem loco possunt volare, ut
«tollunt se celeres liquidumque per aëra lapsae».

241. AD CONVEXA caeli curvitatem.

244. INVERGIT VINA SACERDOS in quarto ait «media inter cornua
fundit». Et fundere est supina manu libare, quod fit in sacris
supernis; vergere autem est conversa in sinistram partem manu ita
fundere ut patera convertatur, quod in infernis sacris fit. Haec
autem pertinent ad victimarum explorationem ut, si non
stupuerint, aptae probentur.

247. VOCE VOCANS non verbis, sed quibusdam mysticis sonis; ut in
Lucano legimus varie numina invocabantur, ut «latratus habet illa
canum gemitusque luporum, quod stridunt ululantque ferae, quod
sibilat anguis exprimit et planctus fractaeque tonitrua nubis:
tot rerum vox una fuit». CAELOQVE EREBOQVE POTENTEM hoc est quod
ait ‘Hecaten’, ut plenum numen ostenderet.

248. SVPPONVNT CVLTROS id est victimas caedunt. Fuit autem verbum
sacrorum, in quibus mali ominis verba vitabant. Hinc est quod et
mactare dicebatur, quod magis augere significat. Dicimus autem
‘hic culter, cultri’; nam ‘cultellus’ diminutivum est, et
‘cultellum’ penitus Latinum non est.

249. SVCCIPIVNT antique; nam modo ‘suscipiunt’ dicimus.

250. MATRI EVMENIDVM id est Nocti, ut «hunc mihi da proprium,
virgo sata Nocte, laborem». Et Eumenides dicuntur κατὰ
ἀντίφρασιν, cum sint immites. MAGNAEQVE SORORI id est terrae;
nam, ut supra diximus, nihil est aliud nox nisi umbra terrarum.

251. ENSE FERIT ut eum contra umbras haberet consecratum. Hinc
est quod ei dicit Sibylla «tuque invade viam vaginaque eripe
ferrum», item «strictamque aciem venientibus offert». Hoc autem
etiam Homerus dicit. STERILEMQVE TIBI PROSERPINA VACCAM deae
congruam numquam enitenti.

252. NOCTVRNAS ARAS quae tota nocte arderent. INCHOAT autem
perficit. Et est verbum sacrorum.

253. SOLIDA IMPONIT TAVRORVM VISCERA FLAMMIS non exta dicit, sed
carnes; nam ‘viscera’ sunt quicquid inter ossa et cutem est: unde
etiam visceratio dicitur, ut diximus supra. Ergo per ‘solida
viscera’ holocaustum significat, quod detractis extis arae
superimponebatur. Quae nonnumquam abluta et elixa etiam ipsa
reddebantur: unde infert «fundens ardentibus extis». Quamquam
alii pro parte totum velint, ut per exta totum animal
intellegatur.

255. PRIMI SVB LVMINA SOLIS ET ORTVS atqui haec sacra, ut dicunt,
per noctem fiebant. Sed locutus est secundum Romanum ritum, quo
dies creditur a medio noctis incipere; illo autem loco quo dicit
«nox ruit, Aenea», non venit, sed finitur significat. Quamquam
alii dicant sacra haec a medio die incipere et perduci usque ad
mediam noctem; quod si est, «nox ruit» potest venit significare.

257. VISAEQVE CANES VLVLARE ita numinis ostendebatur adventus.
‘Canes’ autem Furias dicit Lucanus «Stygiasque canes in luce
superna destituam», sicut etiam diximus supra. ‘Ululare’ autem et
canum et Furiarum est.

258. ADVENTANTE DEA ipsa scilicet Proserpina. PROFANI qui non
estis initiati, ἀμύητοι, βέβηλοι.

259. TOTOQVE ABSISTITE LVCO hoc est non tantum a spelunca, sed ab
omni luci vicinitate discedite.

260. INVADE VIAM ingredere.

262. FVRENS deo plena, aut certe similis furenti.

264. DII QVIBVS IMPERIVM EST ANIMARVM plenus locus alta
sapientia. De qua varie disserunt philosophi; nam dicunt per
alios animas ad inferos duci, ut «hac animas ille evocat Orco
pallentes, alias sub Tartara tristia mittit»; item per alios
transferri, ut «navita sed tristis»; per alios purgari, ut «aliae
panduntur inanes suspensae ad ventos»; per alios vero ad summa
revocari, ut «Lethaeum ad fluvium deus evocat agmine magno».
Sciens ergo de deorum imperio varias esse opiniones,
prudentissime tenuit generalitatem. Ex maiore autem parte
Sironem, id est magistrum suum Epicureum sequitur. Huius autem
sectae homines novimus superficiem rerum tractare, numquam
altiora disquirere. VMBRAEQVE SILENTES secreta inferorum semper
silentia; nam hominum umbrae loquuntur. Hinc est «quae sacra
silentia norunt». Invocat autem summum bonum, quod in silentio
constare manifestum est.

265. ET CHAOS elementorum confusio. Invocat autem rerum
primordia, quae in elementorum fuerunt confusione. Per
Phlegethonta, inferorum fluvium, ignem significat; nam φλὸξ
Graece, Latine ignis est; unde secundum Heraclitum cuncta
procreantur. Et re vera sine calore nihil nascitur, adeo ut de
septentrione dicat «sterili non quicquam frigore gignit». LOCA
NOCTE SILENTIA LATE aut hoc est quod supra ait «umbraeque
silentes», aut vult ostendere esse partem mundi, in qua perpetuae
sunt tenebrae. Cum enim probatum sit, quod legimus «et minima
contentos nocte Britannos», sphaerae exigit ratio ut e contrario
sit regio noctibus vacans.

266. SIT MIHI FAS AVDITA LOQVI de alta dicturus prudentia, miscet
poeticam licentiam. SIT NVMINE VESTRO concedatur a vestro
numine.

267. ALTA TERRA ET CALIGINE MERSAS bene iunxit; ex terris enim
caligo procreatur, id est umbra.

268. OBSCVRI SOLA SVB NOCTE aut hypallage est ‘sub obscura nocte
soli ibant’, aut ‘sub sola nocte’, id est ubi nihil aliud est
praeter noctem.

269. DOMOS VACVAS nostri mundi comparatione; simulacra enim illic
sunt quae inania esse non dubium est. INANIA REGNA inanium; per
quod ostenditur vacuum.

270. INCEPTAM alii ‘incertam’ legunt, illuc tamen recurrit; nam
‘incertam’ incipientem, id est minorem significat. LVCE MALIGNA
obscura, nam malignum est proprie angustum, ut «aditusque
maligni», id est minores, obscuri. Sane sciendum, lunae, licet
minoris, commemoratione ostendere eum fuisse illic aliquid lucis;
nam aliter omnia quae dicturus est videre non poterant.

271. VBI quando; nam non est loci sed temporis.

272. NOX ABSTVLIT ATRA COLOREM hoc et videmus et tractatur ab
Epicureis, rebus tollere noctem colorum varietatem: unde etiam
apud inferos omnia nigra esse dicuntur. Contra hos Academici una
re pugnant; nam squamas piscium dicunt lucere per noctem, quod
probatur.

273. VESTIBVLVM ut Varro dicit, etymologiae non habet
proprietatem, sed fit pro captu ingenii; nam vestibulum, ut supra
diximus, dictum ab eo quod ianuam vestiat. Alii dicunt a Vesta
dictum per inminutionem; nam Vestae limen est consecratum. Alii
dicunt ab eo quod nullus illic stet; in limine enim solus est
transitus; et quomodo vesanus dicitur non sanus, sic vestibulum
quasi non stabulum. FAVCIBVS ORCI deum posuit pro loco, ut Iovem
dicimus et aerem significamus; Horatius «manet sub Iove frigido
venator». Orcum autem Plutonem dicit: nec enim per Charonta
possumus intellegere inferos dictos, quia minor potestas pro
imperio numquam ponitur, sed illa quae tenet imperium. Ergo alter
est Charon; nam Orcus idem est Pluton, ut in Verrinis indicat
Cicero dicens «ut alter Orcus venisse Hennam et non Proserpinam,
sed ipsam Cererem rapuisse videatur». Alibi ait «qua Ditem patrem
emersisse ab inferis putant». Dicimus autem et hic Dis et hic
Ditis.

274. LVCTVS ET VLTRICES POSVERE CVBILIA CVRAE ea dicit esse in
aditu inferorum, quae vicina sunt morti; aut quae post mortem
creantur; aut quae in morte sunt, ut pallorem. Luctus enim post
mortem est. CVRAE conscientiae, quae puniunt semper nocentes.

275. TRISTIS severa, quae gignit severitatem. Cicero «iudex
tristis et integer».

276. TVRPIS EGESTAS quae turpes facit. Et quasi harum rerum
imagines facit quas dicit esse apud inferos ideo, quia in quem
ista concurrunt sit mortalis necesse est: unde deos immortales
dicunt, qui ista non sentiunt quibus mors creatur.

278. CONSANGVINEVS LETI SOPOR secundum Homerum. MALA MENTIS
GAVDIA generaliter omnium scelerum dicit, ac si diceret ‘malae
mentis gaudia’.

280. EVMENIDVM THALAMI Furiae numquam nupserunt: unde thalamos
accipiamus in quibus natae sunt. Alii thalamos dicunt, qui facti
sunt auctoribus Furiis, sed non procedit, quia ait «terribiles
visu formae». Et ut non videatur esse contrarium quia Furias
paulo post alibi dicit esse, nam possunt hic natae esse, et alibi
manere, et alibi officium exercere poenarum.

282. IN MEDIO aut vestibulo; aut absolutum est, et intellegimus
hanc esse eburneam portam per quam exiturus est. Quae res haec
omnia indicat esse simulata, si et ingressus et exitus simulatus
est et falsus.

283. VLMVS OPACA, INGENS distinguenda sunt ista propter duo
epitheta. VVLGO temere, passim, catervatim.

284. FOLIISQVE SVB OMNIBVS HAERENT qui de somniis scripserunt
dicunt quo tempore folia de arboribus cadunt vana esse somnia:
quod per transitum tetigit. ‘Vana’ autem ideo quia ab inferis;
nam vera mittunt superi. Homerus καὶ γάρ τ᾿ ὄναρ ἐκ Διός ἐστίν.

286. CENTAVRI IN FORIBVS STABVLANT bene ‘in foribus’, quia ea
quae contra naturam possunt creari statim pereunt. ‘Stabulant’
autem habitant. Et usurpative dixit ut ‘populat’, luctat; nam
stabulor dicimus. Et bene adlusit, quia ex parte equi sunt.
Centauri autem Ixionis et nubis filii sunt. Ixion enim amatam
Iunonem de stupro interpellavit. Illa confessa Iovi est, et ex
eius voluntate nubem ei in suam formam conversam obtulit, unde
feruntur nati esse Centauri. SCYLLAEQVE BIFORMES bene plurali
usus est numero; nam et illa Nisi secundum alios in avem conversa
est, secundum alios in piscem. Ergo etiam ipsa biformis fuit,
sicut haec in Siciliae freto. Dictum autem est per poetae
scientiam.

287. CENTVMGEMINVS BRIAREVS centies duplex: secundum fabulas ipse
est Aegaeon. AC BELVA LERNAE hydram dicit, quae fuit in Lerna
Argivorum palude; sed Latine excetra dicitur, quod uno caeso tria
capita excrescebant. Sed constat hydram locum fuisse vomentem
aquas vastantes vicinam civitatem, in quo uno meatu clauso multi
erumpebant: quod Hercules videns loca ipsa exussit et sic aquae
clausit meatus; nam hydra ab aqua dicta est. Potuisse autem hoc
fieri ille indicat locus, ubi dicit «excoquitur vitium atque
exudat inutilis umor».

288. FLAMMISQVE ARMATA CHIMAERA ore leo, postremis partibus
draco, media caprea secundum fabulas fuit. Re vera autem mons est
Ciliciae, cuius hodieque ardet cacumen, iuxta quod sunt leones;
media autem pascua sunt; ima vero montis serpentibus plena. Hunc
Bellerophontes habitabilem fecit, unde Chimaeram dicitur
occidisse.

289. GORGONES tres fuerunt in extrema Africa circa Atlantem
montem, quae omnes unum oculum habebant quo invicem utebantur:
Stheno, Euryale, Medusa. Serenus tamen dicit poeta puellas fuisse
unius pulchritudinis, quas cum vidissent adulescentes, stupore
torpebant: unde fingitur quod si quis eas vidisset vertebatur in
lapidem. HARPYIAEQVE aut iam mortuas intellege, aut secundum
Platonem et alios simulacra, licet vivarum, illic fuisse; nam
dicunt esse omnium rerum ideas quasdam, id est imagines, ad
quarum similitudinem procreantur universa. Hinc est quod in
Statio Thiodamas Plutoni dicit «omnibus finitor rerum esse
videris, mihi vero et sator». Harum autem simulacra bene apud
inferos sunt, quae dicuntur et Furiae. TRICORPORIS VMBRAE Eryli
et Geryonis.

291. OFFERT non ad feriendum, sed ad repellendas umbras: unde et
‘offert’ dixit. Sacerdos autem ferire prohibet.

295. TARTAREI QVAE FERT ACHERONTIS AD VNDAS sequitur illud
Pythagoricum, dicens tenuisse eos viam post errorem silvarum quae
vel ad vitia vel ad virtutes, ut diximus, ducit. TARTAREI
ACHERONTIS Acheronta vult quasi de imo nasci Tartaro, huius
aestuaria Stygem creare, de Styge autem nasci Cocyton. Et haec
est etymologia, nam physiologia hoc habet, quia qui caret gaudio
sine dubio tristis est. Tristitia autem vicina luctui est, qui
procreatur ex morte: unde haec esse apud inferos dicit.

297. COCYTO ERVCTAT HARENAM in Cocytum, scilicet per Stygem.

298. HAS HORRENDVS AQVAS propter tria flumina. PORTITOR proprie
qui portat, abusive etiam qui portatur portitor dicitur, sicut
vector.

299. TERRIBILI SQVALORE id est terribilis squaloris. CHARON κατὰ
ἀντίφρασιν quasi ἀχαίρων.

300. CANITIES INCVLTA IACET veteres enim non solum comam
ornabant, sed etiam barbam, ut non nullas videmus statuas. Ideo
dixit «inculta mento canities». STANT horrent. Et est polysemus,
ut diximus.

302. SVBIGIT subagit, regit. Et est polysemus; nam ‘acuit’
significat, ut «subiguntque in cote secures», et compellit, ut
«subigitque fateri». VELISQVE MINISTRAT aut per vela, et est
septimus; aut ‘velis obsequitur’, et est dativus.

303. FERRVGINEA nigra, tristi; nam lugubrem esse hunc colorem
ostendit dicens «cum caput obscura nitidum ferrugine texit».
CORPORA CVMBA omne quod potest videri corpus dicitur; unde paulo
post discretionem fecit dicens «corpora viva nefas Stygia vectare
carina».

304. IAM SENIOR aut pro positivo posuit; aut, ut diximus,
‘senior’ est virens senex, ut ‘iunior’ intra iuvenem est: quam
rem a Varrone tractatam confirmat et Plinius. CRVDA DEO
VIRIDISQVE SENECTVS τὸ αἴτιον: quia in deo.

309. AVTVMNI FRIGORE PRIMO extremitatem vult ostendere, quod ait
Iuvenalis «iam letifero cedente pruinis autumno»; nam prima eius
pars fervet, ut «totoque autumni incanduit aestu». Sane sciendum
secundum Plinium folia autumnali tempore ideo cadere, quia omnis
tunc in arboribus umor aestatis calore invenitur exhaustus. Ergo
‘cadunt’ non quia tunc siccari incipiunt, sed quia tunc eis iam
deest umor.

311. GLOMERANTVR AVES bene rebus volitantibus animas comparavit,
quae et ipsae volant.

312. IMMITTIT APRICIS quasi ἄτερ φρίκης, id est sine frigore, ut
diximus supra: unde non nulli et Africam dictam volunt.

313. PRIMI TRANSMITTERE figura Graeca est: ut primi transirent.

315. TRISTIS asper, immiserabilis.

317. AENEAS ordo est: Aeneas ait, dic, o virgo: cetera per
parenthesin dicta sunt.

319. QVO DISCRIMINE qua differentia. RIPAS HAE LINQVVNT repulsae
scilicet, non transeuntes.

320. VADA LIVIDA nigra. Et ‘lividum’ invidum non nisi apud
neotericos invenimus; Lucanus «livor edax tibi cuncta negat,
gentesque subactas».

321. LONGAEVA SACERDOS Sibyllam Apollo pio amore dilexit et ei
obtulit poscendi quod vellet arbitrium. Illa hausit harenam
manibus et tam longam vitam poposcit. Cui Apollo respondit id
posse fieri si Erythraeam in qua habitabat insulam relinqueret et
eam numquam videret. Profecta igitur Cumas tenuit et illic
defecta corporis viribus vitam in sola voce retinuit. Quod cum
cives eius cognovissent, sive invidia, sive miseratione commoti,
ei epistolam miserunt creta antiquo more signatam: qua visa - nam
erat de eius insula - in mortem soluta est. Vnde non nulli hanc
esse dicunt quae Romana fata conscripsit, quod incenso Apollinis
templo inde Romam adlati sunt libri; unde haec fuerat.

322. DEVM CERTISSIMA PROLES ex eo quod subire inferos potuit.
Ideo autem ‘certissima’, quia multi ad gloriam generis simulant
se numinum filios, ut Romulus ex Marte, Alexander ex Iove Ammone.
Hoc ergo excludit. Sic alibi de Hercule «salve vera Iovis
proles».

324. ET FALLERE NUMEN ut supra diximus, sive propter Victoriae
favorem, Stygis filiae; nam dicitur statuisse Iuppiter ut si quis
fefellisset eius numen, uno anno et novem diebus ab ambrosia et
nectare prohiberetur. Ratio autem est quam supra diximus: ideo
per Stygem dii iurant, quia tristitia contraria est aeternitati
τὸ στυγνὸν τῷ μακαρίῳ καὶ ἀθανάτῳ.

325. INOPS INHVMATAQVE TVRBA EST duo dicit, id est nec legitimam
sepulturam habet neque imaginariam. Inopem enim dicit sine
pulveris iactu – nam ‘ops’ terra est – id est sine terra, sine
humatione. Vult autem ostendere tantum valere inanem quantum
plenam sepulturam; nam et Deiphobi umbra transvecta est, cui
Aeneas cenotaphium fecit, ut «tunc egomet tumulum Rhoeteo in
litore inanem constitui». Bene autem sepultos, id est fletos –
nam sine fletu sepultura non est, unde legimus «inhumata
infletaque turba» – facit supradicta flumina transire quibus
luctus nomen imposuit. ‘Centum’ autem ‘annos’ ideo dicit quia hi
sunt legitimi vitae humanae, quibus completis potest anima
transire ripas, id est ad locum purgationis venire, ut redeat
rursus in corpora. Sane sciendum quia, cum terram dicimus, haec
ops facit; si nympham dicamus, haec Opis; si divitias, hae opes
numero tantum plurali.

327. RAVCA FLVENTA aut rheumata dicit, aut bene pluraliter, quia
de tribus loquitur.

328. SEDIBVS OSSA QVIERVNT id est prius quam corpus in naturam
suam redeat, id est in terram.

330. STAGNA EXOPTATA Lethaei scilicet fluminis.

331. VESTIGIA PRESSIT scilicet cogitatione tardatus.

332. PVTANS reputans, cum animo pertractans. SORTEMQVE ANIMO
MISERATVS INIQVAM iniqua enim sors est puniri propter alterius
neglegentiam; nec enim quis culpa sua caret sepulcro. Bene autem
‘animo’, quasi re praesaga, ut alibi «praesaga mali mens»; ipse
enim Aeneas insepultus iacebit, ut «mediaque inhumatus harena».

333. MORTIS HONORE sepultura, ut «quisquis honos tumuli».

334. DVCTOREM CLASSIS apertum exemplum classem dici etiam unam
navem; nam legimus «unam quae Lycios».

336. AVSTER hic distinguendum.

337. SESE AGEBAT ‘sese agere’ est sine negotio incedere.

338. QVI LIBYCO NVPER CVRSV bene ‘Libyco’; navigatio enim non a
deverticulo, sed ab intentione accipit nomen.

339. EFFVSVS IN VNDIS archaismos est; quamquam Donatus esse
ordinem velit: «dum servat sidera in undis mediis».

340. MVLTA MAESTVM COGNOVIT IN VMBRA prudentiores dicunt animas
recedentes a corporibus sordidiores esse donec purgentur; quae
purgatae incipiunt esse clariores. Vnde ait paulo post «donec
longa dies perfecto temporis orbe concretam exemit labem purumque
reliquit aetherium sensum atque aurai simplicis ignem», id est
non urentis, ut est solis. Inde est quod aliae panduntur animae
ad lunarem circulum, aliae solstitialem retinere dicuntur pro
modo purgationis. Bene ergo Palinurum obscura umbra circumdatum
dicit et vix agnitum, qui ne ad loca quidem pervenerat
purgationis; sic etiam de Didone dicturus est «agnovitque per
umbram obscuram».

341. QVIS TE PALINVRE DEORVM ‘quis deus’ debuit dicere, sed
Graece dixit τίς θεῶν.

342. ERIPVIT NOBIS bene ‘nobis’; gubernator enim communi perit
periculo. SVB AEQVORE MERSIT tmesis est: medio aequore submersit.

343. DIC AGE hortantis adverbium est: unde est et ‘age facite’.

346. VENTVRVM AVSONIOS κατὰ τὸ σιωπώμενον intellegimus.

347. CORTINA cortina dicta est aut quod cor teneat, aut quod
tripus saeptus erat corio serpentis, ut diximus supra, aut certe
secundum Graecam etymologiam ὅτι τὴν κόρην τείνει ἤτοι τινάσσει,
id est quod extendit puellam, ut «maiorque videri».

348. NEC ME hic distinguendum, ne sit contrarium; nam eum Somnus
deiecit. Quamquam alii frustra dicant quod credebat Phorbantem,
cum extinctis divinandi sit concessa licentia, ut nunc iam sciat
Somnum fuisse.

349. NAMQVE GVBERNACLVM ut sit veri simile quod post triduum
tetigit litus Italiae.

351. PRAECIPITANS dum praecipitarer. MARIA ASPERA IVRO aut
execratio est, ut «Iliaci cineres»; aut certe iurat quasi nauta
per maria.

353. SPOLIATA ARMIS propter amissionem gubernaculi. EXCVSSA
MAGISTRO nove dixit «de qua fuerat magister excussus».

354. SVRGENTIBVS VNDIS non quia tempestas fuerit, favente
Neptuno, sed tumens pelagus fuisse significat. Nec de Aeneae
peritia desperavit, sed propter perditum gubernaculum.

355. HIBERNAS asperas. Et retulit ad adfectum natantis.

358. ADNABAM et hic distingui potest et ‘adnabam terrae’.

359. GENS CRVDELIS Lucanorum. Et dicit eum a Veliensibus
interemptum, ut «portusque require Velinos». Sane sciendum Veliam
tempore quo Aeneas ad Italiam venit nondum fuisse. Ergo
anticipatio est, quae, ut supra diximus, si ex poetae persona
fiat, tolerabilis est; si autem per alium, vitiosissima est, ut
nunc de Palinuro ait: quamquam alii ad divinandi scientiam
referant, quasi ab umbra dictum. Velia autem dicta est a
paludibus, quibus cingitur, quas Graeci ἕλη dicunt. Fuit ergo
‘Elia’, sed accepit digammon et facta est ‘Velia’, ut ‘Enetus’,
‘Venetus’.

360. MONTIS saxi, ut «fertur in abruptum magno mons improbus
actu», pro saxo. E contrario «saxi de vertice pastor», pro
montis; nam sunt ista reciproca.

362. ME FLVCTVS HABET quia secundum philosophos corpus solum
nostrum est quod nobiscum oritur, nobiscum perit. Anima enim
generalitatis est et adeo non est nostra ut etiam in alia corpora
plerumque transeat. Ergo ‘me’ corpus meum, quod est hominis
proprium. Est autem Homeri αὐτοὺς δὲ ἑλώρια τεῦχε κύνεσσιν.

363. CAELI IVCVNDVM LVMEN bene ‘iucundum’ addidit; est enim etiam
apud inferos, sed non iucundum.

365. HIS INVICTE MALIS qui inferos subire potuisti. ‘His’ autem
ac si diceret ‘quae cernis’.

366. TERRAM INICE bene ante maius petiit ut vel hoc impetraret.
Terrae autem iniectio secundum pontificalem ritum poterat fieri
et circa cadaver et circa absentium corpora quibusdam sollemnibus
sacris. NAMQVE POTES quia ubique eum rerum divinarum inducit
peritum.

367. SI QVA VIA EST si est ulla ratio. DIVA CREATRIX rerum omnium
generaliter.

369. INNARE navigare; more suo.

370. DA DEXTRAM praesta auxilium; umbra enim numquam tenetur, ut
«ter frustra compressa manus effugit imago».

371. SEDIBVS VT SALTEM ut saltem in morte requiescam sedibus
placidis. Et bene, quia nautae semper vagantur.

373. TAM DIRA CVPIDO cupiditas ex deorum ira veniens; aut certe
magna, ut «an sua cuique deus fit dira cupido?».

374. SEVERVM tristem: et haec reciproca sunt, ut contra «iudex
tristis et integer», id est severus.

375. EVMENIDVM autem circa quem habitant Eumenides κατὰ
ἀντίφρασιν dictae. RIPAMVE INIVSSVS ABIBIS ut ‘abeo in Tuscos’,
sicut diximus supra; quamquam alii ‘adibis’ legant.

376. DESINE FATA DEVM FLECTI SPERARE PRECANDO fata quae semel
decreverunt. Et locutus est secundum Epicureos, qui dicunt «nec
bene promeritis capitur nec tangitur ira».

377. DVRI CASCS impossibilis ad mutationem.

378. LONGE LATEQVE PER VRBES de historia hoc traxit. Lucanis enim
pestilentia laborantibus respondit oraculum manes Palinuri esse
placandos; ob quam rem non longe a Velia ei et lucum et
cenotaphium dederunt.

379. PRODIGIIS ACTI CAELESTIBVS compendiose et pestilentiam ortam
et petitum significavit oraculum. PIABVNT placabunt, expiabunt.

381. AETERNVM in aeternum; et est adverbium. PALINVRI plus est
quam si ‘tuum’ diceret.

382. PARVMPER id est paulatim laetari coepit; spem enim solam,
non praesens acceperat beneficium. Vnde bene dictum est, quasi ab
eo magna moderatione dolor recessit. Alii ‘parumper’ valde parum
volunt.

383. GAVDET COGNOMINE TERRA nominis sui similitudine. Facit autem
‘hic’ et ‘haec cognominis’; nam in Plauto lectum est, cum una de
Bacchidibus diceret «illa mea cognominis fuit». Quod autem
communi genere in ‘e’ misit ablativum metri necessitas fecit.

385. NAVITA epenthesis, ut ‘Mavors’. INDE VT STYGIA PROSPEXIT AB
VNDA ut «Siculo prospexit ab usque Pachyno». Et hinc ostenditur
quod diximus, iuncta esse haec tria: Acheronta, Stygem, Cocyton.
De his autem nascuntur alia, unde est «et novies Styx interfusa
coercet».

386. PER TACITVM NEMVS aut solum; aut ipsos tacitos.

387. ADGREDITVR DICTIS hoc sermone ostendit iratum.

388. QVISQVIS ES ARMATVS bene a praescriptione; ac si diceret:
nihil pium molitur armatus.

389. QVID VENIAS cur; nam adverbium est. IAM ISTINC a loco in quo
es.

391. CORPORA VIVA quia, ut supra diximus, sunt corpora etiam
mortuorum quae tantum videntur, id est umbrae.

392. ME SVM LAETATVS EVNTEM lectum est et in Orpheo quod, quando
Hercules ad inferos descendit, Charon territus eum statim
suscepit: ob quam rem anno integro in compedibus fuit. Ideo ergo
‘non laetatus’, scilicet propter supplicium suum. Sane Alciden
volunt quidam ἀπὸ τῆϛ ἀλκῆς dictum, id est a virtute: quod non
procedit, quia a prima aetate hoc nomen habuit ab Alcaeo, patre
Amphitryonis. Et scimus agnomina ab accidentibus dari.

394. QVAMQVAM ac si diceret, hoc in te nondum probavi; scilicet
per simulationem, nam noverat.

395. IN VINCLA PETIVIT Hercules a prudentioribus mente magis,
quam corpore fortis inducitur, adeo ut duodecim eius labores
referri possint ad aliquid; nam cum plura fecerit, duodecim
tantum ei adsignantur propter agnita duodecim signa. Quod autem
dicitur traxisse ab inferis Cerberum, haec ratio est, quia omnes
cupiditates et cuncta vitia terrena contempsit et domuit; nam
Cerberus terra est, id est consumptrix omnium corporum. Vnde et
Cerberus dictus est, quasi κρεοβόρος, id est carnem vorans; unde
legitur «ossa super recubans», nam non ossa citius terra
consumit.

396. IPSIVS A SOLIO REGIS atqui Cerberus statim post flumina est,
ut «Cerberus haec ingens latratu regna trifauci personat», nam
illic quasi est aditus inferorum, solium autem Plutonis interius
est. Ergo aut ad naturam canum referendum est, qui territi ad
dominos confugiunt; aut solium pro imperio accipiendum est, ut
alibi arces pro imperio posuit, ut «inbellem avertis Romanis
arcibus Indum», cum Indi usque ad primos venerint fines, non
usque ad arces.

397. HI DOMINAM DITIS aut de Graeco tractum est, qui uxorem
δέσποιναν dicunt; aut ‘Ditis thalamo’, ut ‘dominam’ Charon ad se
retulerit.

398. AMPHRYSIA VATES Apollinea; et est longe petitum epitheton.
Nam Amphrysus fluvius est Thessaliae circa quem Apollo spoliatus
divinitate a Iove irato Admeti regis pavit armenta ideo quia
occiderat Cyclopas, fabricatores fulminum, quibus Aesculapius
extinctus est, Apollinis filius, quia Hippolytum ab inferis
herbarum potentia revocaverat.

400. NEC VIM TELA FERVNT ac si diceret: tantum repellunt. LICET
fas est; et est concedentis adverbium, sicut ‘esto’.

401. AETERNVM adverbium est, ut supra. Et subauditur bis
‘aeternum latrans aeternum terreat’.

402. PATRVI quia Iovis est filia ex Cerere. SERVET custodiat, ut
«sola domum et tantas servabat filia sedes».

403. TROIVS AENEAS id est a diis originem ducens. PIETATE
INSIGNIS ET ARMIS propter illud «pauci quos aequus amavit
Iuppiter aut ardens evexit ad aethera virtus».

404. EREBI Erebus proprie est pars inferorum in qua hi qui bene
vixerunt, morantur. Nam ad Elysium non nisi purgati perveniunt;
unde est «et pauci laeta arva tenemus». Hinc fit ut quaeratur an
animae de Elysio in corpora possint redire. Et deprehensum est
non redire, quia per purgationem carent cupiditate.

405. SI TE NVLLA MOVET necessitate vult persuadere, quia scit
manes nulla re flecti, ut «scirent si ignoscere manes». PIETATIS
IMAGO pietas: per periphrasin dicta, ut ‘vis Herculea’, id est
Hercules.

406. APERIT nudat, ut «aperire procul montes ac volvere fumum».

408. NEC PLVRA HIS nec est aliquid ulterius dictum vel a Sibylla,
vel a Charonte post ramum visum.

409. FATALIS VIRGAE ut «sequetur si te fata vocant». LONGO POST
aut adverbium, aut praepositio antique posita.

411. IVGA graece dixit: ζυγὰ enim dicunt quae transtra nominamus.

412. LAXATQVE FOROS tabulata vacuat, ut supra «et campos iubet
esse patentes»; multitudine enim remota quasi laxantur spatia.
ALVEO fluminis scilicet. Et per synaeresin ‘alvo’ facit.

413. INGENTEM AENEAN bene hunc solum dicit, ut per transitum
ostendat purgatioris animi homines etiam corpora habere leviora:
quod de Sibylla vult accipi.

414. SVTILIS intexta: per quod fragilem ostendit.

415. TANDEM aut propter pondus Aeneae, quod est melius; aut
propter paludis magnitudinem; aut propter caeni densitatem.

416. INFORMI LIMO magno, sine forma. VLVA herba palustri.

418. PERSONAT aut personare facit, aut per regna sonat. Et quia
de animabus dicturus est, bene facit ante Cerberi
commemorationem, consumptoris corporum; Lucanus «qui viscera
saevo spargis nostra cani». Tunc enim animae locum suum
recipiunt, cum fuerit corpus absumptum.

419. HORRERE VIDENS IAM COLLA COLVBRIS fingitur enim pro saetis
habere serpentes. Et est hypallage: in collo eius horrebant
colubrae.

420. OFFAM hinc est diminutio ‘ofella’; sed ‘f’ non geminat: in
diminutione enim plerumque multa mutantur. Quod autem ait
‘melle’, adlusit ad corpora, quae plerumque cum melle obruuntur.

423. TOTOQVE INGENS EXTENDITVR ANTRO per hoc magnitudo eius
ostenditur, sicut ait in tertio de Polyphemo.

424. OCCVPAT AENEAS ADITVM raptim ingreditur. SEPVLTO dormiente
sine pulsu, id est motu.

425. EVADIT modo ‘transit’. INREMEABILIS VNDAE aut perpetuum est
epitheton, ut diximus supra, aut ipsi etiam Aeneae inremeabilis;
nam per alteram egressus est partem, ut «portaque emittit
eburna».

426. CONTINVO AVDITAE VOCES novem circulis inferi cincti esse
dicuntur, quos nunc exequitur. Nam primum dicit animas infantum
tenere, secundum eorum qui sibi per simplicitatem adesse
nequiverunt, tertium eorum qui evitantes aerumnas se necarunt,
quartum eorum qui amarunt, quintum virorum fortium esse dicit,
sextum nocentes tenent qui puniuntur a iudicibus, in septimo
animae purgantur, in octavo sunt animae ita purgatae, ut redeant,
in nono, ut iam non redeant, scilicet campus Elysius. VAGITVS ET
INGENS fletus infantum.

427. ANIMAE FLENTES poetice dixit. Sane ploratus tantum
lacrimarum est, planctus tantum vocum, fletus ad utrumque
pertinet: quae plerumque confundunt poetae. IN LIMINE PRIMO quia
de prima dis subrepti sunt vita.

428. EXORTES expertes, ἀκλήρους dicunt.

429. ACERBO inmaturo: translatio est a pomis.

431. SINE SORTE sine iudicio. Traxit autem hoc ex more Romano;
non enim audiebantur causae nisi per sortem ordinatae. Nam
tempore quo causae agebantur conveniebant omnes, unde et
‘concilium’ ait, et ex sorte dierum ordinem accipiebant, quo post
diem tricesimum suas causas exequerentur: unde est ‘urnam
movet’. Iuvenalis «gratia fallaci praetoris vicerit urna».

432. QVAESITOR quaesitores sunt qui exercendis quaestionibus
praesunt. Et notandum quia Minoem quasi crudelem introducit, quod
ei epitheton et Plato et Homerus dat; nam Aeacus et Rhadamanthus
fratres mitiores sunt.

434. MAESTI LOCA ideo ‘maesti’, quia, ut diximus supra, secundum
Platonem graviter puniuntur eorum animae qui sibi inferunt
mortem.

435. LVCEMQVE PEROSI figurate dixit, nam ‘perosus illius’
dicimus.

436. PROIECERE ANIMAS quasi rem vilem.

437. ET DVROS PERFERRE LABORES Homerus enim Achillis umbram
introducit loquentem et dicentem libentius se apud superos cuncta
adversa tolerare quam apud inferos imperare. Quod autem ait
‘aethere in alto’ poetice dictum est: aether enim supernus est,
sed nostrum habitaculum aetherem vocavit inferorum comparatione.

438. FAS OBSTAT iura naturae. TRISTIQVE tristi unda palus
inamabilis, ne si ‘tristis’ dicamus, duo sint epitheta.

439. NOVIES STYX INTERFVSA quia qui altius de mundi ratione
quaesiverunt dicunt intra novem hos mundi circulos inclusas esse
virtutes, in quibus et iracundiae sunt et cupiditates, de quibus
tristitia nascitur, id est Styx. Vnde dicit novem esse circulos
Stygis, quae inferos cingit, id est terram, ut diximus supra; nam
dicunt alias esse purgatiores extra hos circulos potestates.

440. PARTEM FVSI MONSTRANTVR IN OMNEM plures vult ostendere eos
in quibus libido dominatur.

441. LVGENTES CAMPI quasi ‘lucis egentes’: quod et amoribus
congruit.

442. DVRVS AMOR immitis, inexorabilis. TABE PEREDIT corpore
defluente paulatim.

443. SECRETI CELANT CALLES amantibus congrui. MYRTEA SILVA quae
est Veneri consecrata.

444. CVRAE NON IPSA IN MORTE RELINQVVNT hoc est etiam illic amant
et habent peractorum imaginem criminum, sicut etiam de piis
dicturus est «quae gratia curruum armorumque fuit vivis, quae
cura nitentes pascere equos, eadem sequitur tellure repostos».
Sane sciendum, ut diximus supra, loqui eum de amore generali,
sicut etiam Plato in Symposio tractat; nihil enim interest quid
quis amet, dummodo amore teneatur. Notandum etiam, nam rarum est,
quia cum masculino genere supra usus sit, ut «hic quos durus
amor», tantum feminarum ponit exempla, non quo desint viri, sed
elegit sexum inpatientem ad amandum: tamen paulo post etiam
Sychaei facturus est commemorationem.

445. HIS PHAEDRAM haec filia fuit Minois et Pasiphaes, uxor
Thesei, quae privignum Hippolytum amore capta de stupro
interpellavit et despecta apud maritum eum falsi criminis
detulit. Qui iratus invocavit Aegeum patrem, ut Hippolyto currus
agitanti inmitteret phocam. Quo facto et Hippolyto interempto,
Phaedra amoris inpatientia laqueo vitam finivit. PROCRINQVE filia
Iphicli, uxor Cephali fuit. Qui cum venandi studio teneretur,
labore fessus ad locum quendam ire consueverat, et illic ad se
recreandum auram vocare. Quod cum saepe faceret, amorem in se
movit Aurorae, quae ei canem velocissimam Laelapam nomine donavit
et duo hastilia inevitabilia, eumque in amplexus rogavit. Ille
ait iusiurandum se habere cum coniuge mutuae castitatis. Quo
audito respondit Aurora «ut probes igitur coniugis castitatem,
muta te in mercatorem». Quo facto, ille iit ad Procrin et oblatis
muneribus impetratoque coitu confessus est maritum. Quod illa
dolens cum audisset a rustico amare eum Auroram, quam invocare
consueverat, ad silvas profecta est et in frutectis latuit ad
deprehendendum maritum. Qui cum more solito auram vocaret,
Procris egredi cupiens frutecta commovit. Sperans Cephalus feram
hastam inevitabilem iecit et ignarus interemit uxorem. MAESTAMQVE
ERIPHYLEN haec Amphiarai, auguris Argivi, uxor fuit: quae
latentem bello Thebano maritum Polynici prodidit monili accepto
quod ante uxori dederat. Qui ductus ad proelium hiatu terrae
periit. Cuius filius Alcmaeon postea matrem necavit et est, ut
Orestes, furore correptus. Vituperatur sane Vergilius quod
maestam dixerit quam στυγερήν legit, id est nocentem; nam maesta
est στυγνή.

447. EVADNENQVE uxor Capanei fuit, quae se in ardentem mariti
rogum praecipitavit. ET PASIPHAEN haec, ut diximus, tauri amore
flagravit. LAODAMIA uxor Protesilai fuit. Quae cum maritum in
bello Troiano primum perisse cognovisset, optavit ut eius umbram
videret: qua re concessa non deserens eam, in eius amplexibus
periit.

448. NVNC FEMINA CAENEVS Caenis virgo fuit, quae a Neptuno pro
stupri praemio meruit sexus mutationem. Fuit etiam
invulnerabilis. Quae pugnando pro Lapithis contra Centauros
crebris ictibus fustium paulatim fixus in terra est, post mortem
tamen in sexum rediit. Hoc autem dicto ostendit Platonicum illud
vel Aristotelicum, animas per μετεμψύχωσιν sexum plerumque
mutare.

451. ERRABAT vagabatur. Et bene adlusit, quia et amaverat et se
interemerat, ut quasi incertum esset quem circulum posset tenere.

453. OBSCVRAM recenti morte, ut diximus supra.

456. INFELIX DIDO veniali utitur; et excusat se per necessitatem,
ne mortis causa fuisse videatur. VERVS MIHI NVNTIVS κατὰ τὸ
σιωπώμενον intellegendum quod sit nuntiatus Didonis interitus.
Alii ad ignem referunt visum; alii ad Mercurium, qui ait «certa
mori». Sed in neutro ei etiam mortis genus est significatum et
hic dicit «ferroque extrema secutam». Sane qui nuntiat genere
tantum dicitur masculino, quod autem nuntiatur, licet neutro
dicatur, tamen invenitur etiam masculino.

458. FVNERIS HEV TIBI CAVSA FVI ac si diceret: qui fueram ante
voluptatis.

459. SI QVA FIDES TELLVRE SVB IMA EST ubi promissa exitum non
habent. Respexit autem ad Orpheum qui receptam perdidit coniugem.

461. QVAE NVNC HAS IRE PER VMBRAS argumentatur ex eo quod est
inferos subire compulsus invitum se reliquisse Carthaginem.

462. SENTA SITV squalida. Et est translatio a terra inculta.
Situs autem proprie est lanugo quaedam ex umore procreata et fit
in locis sole carentibus.

463. NEC CREDERE QVIVI argumentationem tetendit, ac si diceret:
si credidissem, forte etiam deorum iussa contemnerem.

465. SISTE GRADVM discedere eam datur intellegi.

466. EXTREMVM FATO QVOD TE ADLOQVOR HOC EST aut quia deus futurus
est; aut, quod melius est, quia post mortem tenebit alterum
circulum viris fortibus scilicet, non amantibus datum.

467. TORVA pro ‘torve’, id est terribiliter.

468. LENIBAT pro ‘leniebat’. Et antique dixit, ut «squamis
auroque polibant». Maiores enim in omnibus coniugationibus
imperativo ‘bam’ addebant et faciebant inperfectum ab indicativo:
quod in tribus adhuc observatur, in quarta etiam ‘e’ additur, ut
nutri, nutriebat. LACRIMASQVE CIEBAT sibi; aut certe illud
dicit: sermo quidem eius lacrimas exigebat – nam ‘ciere’ est
proprie alteri fletum movere – sed illa inmobilis mansit. Tractum
autem est hoc de Homero, qui inducit Aiacis umbram Vlixis
conloquia fugientem, quod ei fuerat causa mortis.

470. INCEPTO SERMONE a principio orationis.

471. DVRA SILEX saxi est species; generalitas enim esse non
potest sequente specialitate. Nam cautem Marpesiam Parium lapidem
dicit; Marpessos enim mons Pari est insulae.

472. TANDEM quasi diu deliberaverit.

473. VMBRIFERVM frondosum. PRISTINVS prior. Quod difficile
invenitur; nam de hoc sermone quaerit et Probus et alii.

474. RESPONDET CVRIS aut pari eam diligit adfectione, quod in
Aenea non fuit, ut expressio rei supra dictae sit «aequatque
Sychaeus amorem»: aut certe ‘respondet curis’ par est mortis
similitudine; ferro enim uterque consumptus est.

476. PROSEQVITVR LACRIMIS LONGE oculis eam sequebatur umentibus.

477. DATVM MOLITVR ITER peragit. ‘Datum’ autem dixit aut ratione
fati, aut oblatum fortuito, quod τυχὸν dicunt. ARVA TENEBANT
VLTIMA atqui multa adhuc supersunt. Sed dixit quantum ad Y
pertinet litteram; in his enim quae dixit mixta sunt virtutibus
vitia, in his autem quae dicturus est nocentum poenas a piorum
segregat meritis. Nam inferi, ut diximus supra, humanam continent
vitam, hoc est animam in corpore constitutam. Haec autem quae
dixit mixta esse manifestum est; licet enim in viris fortibus
laudetur virtus, est tamen vituperabile, alienum imperium
caedibus occupare; item amare privignum crimen est, virtus
maritum. Alii distinctione mutata dicunt: tenebant arva, quae
ultima viri fortes frequentant, id est quae possident ultima.

479. HIC ILLIC OCCVRRIT TYDEVS Althaeae et Oenei filius, quem in
bello Thebano Melanippus extinxit.

480. PARTHENOPAEVS Melanippae et Martis sive Melanionis filius,
rex Arcadiae fuit, qui Thebana bella puer admodum petiit. ADRASTI
PALLENTIS IMAGO rex Sicyonis Adrastus primo fuit, post
Argivorum, socer Tydei et Polynicis. Quod autem ait ‘pallentis’
aut epitheton est umbrae, aut illud respexit, quia in bello
Thebano consumptis sex ducibus solus aufugit. Fugae autem comes
semper est pallor.

481. MVLTVM FLETI id est nobiles, quorum mortem magna sequitur
lamentatio. AD pro ‘apud’. CADVCI mortui, a cadendo: unde et
cadavera dicta.

482. LONGO ORDINE ingenti multitudine, ut «pueri et pavidae longo
ordine matres», non ad ordinem stantes. Sane ‘in’ minus est: in
longo ordine, in ingenti multitudine.

484. TRIS ANTENORIDAS multi supra dictos accipiunt: quod falsum
esse Homerus docet, qui eos commemorat. CERERI SACRVM sacratum:
nomen pro participio.

485. IDAEVMQVE quem aurigam legimus Priami. ETIAM adhuc, ut «quae
cura nitentes pascere equos, eadem sequitur tellure repostos».

487. VSQVE diu; et est adverbium.

491. TREPIDARE pro ‘trepidabant’.

492. CEV QVONDAM PETIERE RATES ostendit vitia nec morte finiri.

493. FRVSTRATVR HIANTIS decipit clamare cupientes. Nec nos moveat
quod aliis umbris verba dat, his silentium: timorem enim
exprimit, qui vivis quoque adimit vocem, ut «obstipui
steteruntque comae et vox faucibus haesit».

495. DEIPHOBVM VIDIT qui Helenam duxerat mortuo Paride; ad cuius
domum primum ire necesse erat, ubi fuerat causa bellorum, ut «iam
Deiphobi dedit ampla ruinam, Vulcano superante, domus». LACERVM
pro ‘laceratum’, id est habentem ora lacerata.

496. POPVLATA vastata, deformia sublatis auribus. TRVNCAS
truncatas.

497. INHONESTO turpi, Terentius «illumne obsecro inhonestum
senem, mulierem?».

498. PAVITANTEM ne agnosceretur timentem. TEGENTEM tegere
volentem, nam truncatis manibus quid tegebat? ‘Tegere’ autem est
celare, ut e contra ‘nudare’ est indicare, ut «traiectaque
pectora ferro nudavit».

499. NOTIS VOCIBVS amicalibus.

501. OPTAVIT SVMERE elegit ut sumeret. DE TE pro ‘in te’.

505. RHOETEO IN LITORE ubi erat asylum Aiacis, sicut in Sigeo
Achillis. Et bene illic, quasi ubi tutus esse potueram. Sane
Rhoeteum dicitur, et fecit Rhoeteum, sicut est Cytherea pro
Cythereia.

507. ET ARMA depicta scilicet. SERVANT tenent. TE tuum corpus, ut
«nunc me fluctus habet».

510. OMNIA DEIPHOBO SOLVISTI quia constituto tumulo manes
vocavit. FVNERIS VMBRIS sepulturae meae umbris; nam funus illic
esse non potuit, ubi ne cadaver quidem fuerat.

511. FATA MEA ET SCELVS EXITIALE LACAENAE secundum mathematicos
qui dicunt etiam inimicitias ex fato descendere; unde ista
coniunxit, fatum et scelus Helenae per quam illi mors contigit.

512. MONVMENTA sermo medius; dictus ab eo quod moneat mentem;
unde est hic de malis, e contra in tertio «manuum tibi quae
monumenta mearum».

514. EGERIMVS ‘ri’ metri necessitate corripuit. MEMINISSE NECESSE
EST Cicero «cui placet obliviscitur, cui dolet meminit». Ergo
quia dolet, meminerit necesse est.

515. FATALIS mortifer, ut «fatiferumque ensem». SVPER ARDVA VENIT
PERGAMA aut quod in arce est positus; aut quia deiectis muris
supra tractus est.

516. GRAVIS gravidus, ut «graves temptabunt pabula fetas». Supra
autem dixerat «feta armis».

517. EVANTES euantes Phrygias: aliter non stat versus. ‘Euantes’
autem bacchantes a Libero, qui Euan dicitur. ‘Chorum’ autem ait
multitudinem in sacra collectam.

518. CIRCVM DVCEBAT divisit in duos versus unam partem, sed ideo
quia est composita. Lyrici vero etiam incompositam partem
orationis in duos dividunt versus.

520. CONFECTVM CVRIS atqui vacaverat gaudiis; sed illud ostendit
quod ait Statius «stant veteres ante ora metus»; nam curae
ferebantur suo impetu ex pristino bellorum tumultu. Alii hanc
ipsam curam volunt, quod habebat coniugem perniciosam maritis:
unde sequitur ‘egregia interea coniunx’ per ironiam.

525. VOCAT MENELAVM ET LIMINA PANDIT pandit et vocat, ut «subeunt
luco fluviumque relinquunt».

526. ID MAGNVM SPERANS FORE MVNVS AMANTI putavit se vitia
praeterita praesentibus posse celare; quod etiam sequens indicat
versus.

529. AEOLIDES Vlixes, qui ubique talis inducitur; nam Anticliae
filius est, quae ante Laertae nuptias clam cum Sisypho, Aeoli
filio, concubuit, unde Vlixes natus est. Hoc ei et in Ovidio Aiax
obicit «et sanguine cretus Sisyphio». Alii Oeliden legunt, de
quo nusquam legimus.

530. SI siquidem.

531. VICISSIM quia ipse narraverat.

532. PELAGINE VENIS ERRORIBVS ACTVS? non ad inferos, sed ad
locum, in quo inferorum descensus est, id est ad Avernum, si
intra terram sunt inferi. Alii altius intellegunt: qui sub terra
esse inferos volunt secundum chorographos et geometras, qui
dicunt terram σφαιροειδῆ esse, quae aqua et aere sustentatur.
Quod si est, ad antipodes potest navigatione perveniri, qui
quantum ad nos spectat inferi sunt sicut nos illis. Hinc est quod
terram esse inferos dicimus, quamquam illud sit, quia novem
cingitur circulis. Tiberianus etiam inducit epistolam vento
allatam ab antipodibus, quae habet «superi inferis salutem»; qua
occasione tractat reciprocum hoc quod diximus supra. Nam
prudentiores etiam animas per μετεμψύχωσιν dicunt ad alterius
climatis corpora transire, nec in eo orbe versari in quo prius
fuerunt; unde ait Lucanus «regit idem spiritus artus orbe alio:
longae, canitis si cognita, vitae». Sciendum tamen Homericum
esse, nam etiam illic Elpenor similiter Vlixem interrogat.

534. SINE SOLE DOMOS non est contrarium «solemque suum sua sidera
norunt»; illud enim de campis Elysiis dicit.

535. HAC VICE SERMONVM haec sacra, ut diximus supra, praeter
unius diei spatium non tenebant; unde veretur Sibylla ne inanibus
fabulis ‘datum’, id est statutum et legitimum, ‘tempus’ teratur.
Quod autem dicit «aurora medium axem traiecerat», illud
ostendit, quod secundum Tuscos diei ortus est a sexta diei hora;
ortus enim diei habet auroram. Donatus tamen dicit Auroram cum
quadrigis positam Solem significare.

538. BREVITERQVE quod congruit moram obiurganti.

539. NOX RVIT si per diem sacra celebrantur, ‘ruit’ est imminet;
si per noctem, finitur. FLENDO proprie, nam et lacrimae et
gemitus fuerant.

540. FINDIT IN AMBAS compendiosius quam si ‘duas’ diceret;
poteramus enim etiam tertiam sperare. Sic Sallustius «inter
secundum atque ultimum bellum Carthaginiense», non ait ‘tertium’.

542. ITER ELYSIVM ad Elysium; de quo diximus supra. MALORVM
impiorum, ut «multa malus simulans».

543. IMPIA TARTARA ubi puniuntur impii.

544. NE SAEVI ne irascere; Terentius «ne saevi tanto opere». Et
antique dictum est; nam nunc ‘ne saevias’ dicimus, nec
imperativum iungimus adverbio imperantis.

545. EXPLEBO NVMERVM ut diximus supra, ‘explebo’ est minuam; nam
ait Ennius «navibus explebant sese terrasque replebant», quem
Caper secutus cum de praepositione ‘ex’ tractaret, hoc exemplum
posuit. Sensus ergo est: minuam vestrum numerum et reddar
tenebris. Nam circa Aenean et Sibyllam aliquid lucis fuisse
intellegimus, quippe circa vivos: unde paulo post «respicit
Aeneas subito» et reliqua. Alii ‘explebo’ male putant ‘complebo’
esse, umbrarum scilicet a quibus discesserat numerum. Alii
‘explebo numerum’ dicunt esse finiam tempus statutum purgationi
et in corpus recurram, ut hoc sit ‘reddarque tenebris; nam
legimus «clausae tenebris et carcere caeco», ut sit sensus:
irasceris mihi quasi homo, nonne et ego homo futurus sum? Alii
dicunt: cur irasceris? In locis his sum quamdiu vitae per vim
ereptae expleam tempus, post ‘tenebris’, id est meis sedibus,
reddar. Sed haec omnia congrua loco non esse manifestum est: non
enim intellegere possumus Sibylla aliud volente, scilicet ut
abscederet, Deiphobum ad aliud respondisse.

546. I DECVS I NOSTRVM aut ‘i, o decus nostrum, utere melioribus
fatis’, inferorum scilicet conparatione, quia ait supra «an quae
te fortuna fatigat, ut tristes sine sole domos loca turbida
adires?». Aut certe ‘i decus, et fatis utere nostrum melioribus’,
id est quam aut ego aut tu habuimus.

549. MOENIA LATA VIDET Tartarum dicit, quem vult esse carcerem
inferorum. Quod autem ait ‘lata’, nocentum exprimit multitudinem.
TRIPLICI MVRO valde munitum indicat locum.

551. TORQVET trahit, volvit.

552. PORTA ADVERSA INGENS distinctione excludendum est vitium de
duobus epithetis. SOLIDOQVE ADAMANTE lapis est durissimus et
tantae soliditatis ut nec ferro possit infringi.

553. VIS VT NVLLA VIRVM ‘virum’ non ad sexum retulit, sed ad
virtutem, hoc est virorum fortium, ut Cicero «virum res illa
quaerebat», cum de viro forti diceret. Per hoc autem ostendit
nullum de Tartaro ad superos posse remeare, ne numinum quidem
favore.

554. STAT eminet. AVRAS autem inferis congruas intellegamus.
Statius de Mercurio ait: pigrae aurae eius inpediebant volatum.
De illo enim loco multi quaerunt «quis tantus clangor ad auras?».
Et Pollio dicit Aeneae et Sibyllae, quas illi secum traxerant,
cum constet esse etiam illic auras.

557. EXAVDIRI exaudiebantur.

558. TRACTAEQVE CATENAE et genetivus singularis potest esse et
nominativus pluralis.

559. STREPITVMQVE EXTERRITVS HAVSIT hausit et exterritus est:
hypallage ergo est.

560. SCELERVM FACIES species, ut supra «visa maris facies et non
tolerabile numen».

563. NVLLI FAS CASTO pio. Et haec responsio ostendit, Aenean
voluisse quidem ingredi, sed quasi pium prohibitum. INSISTERE
LIMEN ‘insisto illam rem’ dicimus, non ‘illi rei’: nam quod qui
dicunt decipiuntur propter ‘insto illi rei’.

564. SED ME quia occurrebat: unde ipsa cognovisti?

565. DEVM POENAS DOCVIT aut quas dii nocentibus statuerunt; aut
Titanum, quos legimus deos ex Terra progenitos; aut re vera dicit
poenas deorum. Fertur namque ab Orpheo quod dii peierantes per
Stygem paludem novem milibus annorum spatio puniuntur in Tartaro.
Vnde ait Statius «et Styx periuria divum arguit».

566. RHADAMANTHVS Rhadamanthus, Minos, Aeacus filii Iovis et
Europae fuerunt: qui postea facti sunt apud inferos iudices.

567. SVBIGITQVE FATERI conpellit ad confessionem.

568. FVRTO LAETATVS INANI latebra non valde profutura, quippe
quae fuerat publicanda post mortem.

569. DISTVLIT IN SERAM gravem, ut «serum bellum in angustiis
futurum» Sallustius. PIACVLA COMMISSA propter quae expiatio
debetur.

570. ACCINCTA FLAGELLO aut hoc dicit quod videmus, quia qui longo
flagello utitur ut id post ictum in se revolvat necesse est; aut
‘accincta’ est instructa, ad verbera scilicet, id est nocentes
flagello quatit ipsa praeparata.

572. AGMINA SAEVA SORORVM aut impetus, ut de Harpyiis dixit; aut
serpentum agmina, quos pro comis habent.

573. TVNC DEMVM HORRISONO STRIDENTES CARDINE SACRAE PANDVNTVR
PORTAE mittuntur, inquit, post verbera ad aeternum supplicium. Et
est secutus ordinem iuris antiqui; nam post habitam quaestionem
in Tullianum ad ultimum supplicium mittebantur. Alii hoc a poeta
dictum volunt, ut illa loquente intellegamus portam esse
patefactam; alii continuant narrationem. SACRAE execrabiles.

574. CERNIS CVSTODIA QVALIS ‘custodia’ est quae custodit, non
quae custoditur. Vsurpatum autem est, sicut ‘hospita’, sicut
‘neptis’: nam ‘hic’ et ‘haec custos’ facit. Ea enim quae in ‘o’
exeunt ut ‘fullo’, in ‘os’ ut ‘nepos’, in ‘es’ ut ‘hospes’,
feminina ex se non faciunt. Quae autem invenimus usurpata sunt,
unde et dissimilia; nam ‘custos’ ‘custodia’ facit, ‘nepos’
‘neptis’.

575. VESTIBVLO SEDEAT Megaeram significat. Hoc autem dicit:
cernis hanc quam saeva sit? Est intus alia «inmanis atris
hiatibus quinquaginta», quae est saevior, quam Hydra fuit. Multi
ipsam Hydram volunt, quod non procedit; nam eam in aditu legimus
inferorum ubi dixit «ac belva Lernae». Quam alii tria volunt
habuisse capita, alii novem, Simonides quinquaginta dicit.

577. TARTARVS vel quia omnia illic turbata sunt, ἀπὸ τῆϛ ταραχῆς
aut, quod est melius, ἀπὸ τοῦ ταρταρίζειν, id est a tremore
frigoris; sole enim caret.

578. BIS PATET IN PRAECEPS ideo ‘in praeceps’ addidit, quia
potest quid etiam sursum patere. Videtur autem hoc prudentioribus
ideo dictum, quia secundum rationem sphaerae sol cum in unam
concesserit partem, duae quasi Tartarum faciunt: una, a qua
discessit, et altera, ad quam numquam accedit; quod melius
sphaerae indicat ratio. Hoc autem dicit: Tartarus ipse bis tantum
in praeceps patet et tendit sub umbras, quantus est suspectus,
id est altitudo, ad Olympum aetherium.

580. HIC GENVS ANTIQVVM TERRAE id est primum: Titanas enim contra
Saturnum genuit, Gigantas postea contra Iovem. Et ferunt fabulae
Titanas ab irata contra deos Terra ad eius ultionem creatos,
unde et Titanes dicti sunt ἀπὸ τῆϛ τίσεως, id est ab ultione. De
his autem solus Sol abstinuisse narratur ab iniuria numinum, unde
et caelum meruit.

582. ALOIDAS GEMINOS Aloeus Iphimediam uxorem habuit, quae
conpressa a Neptuno duos peperit, Otum et Ephialten, qui digitis
novem per singulos menses crescebant. Freti itaque altitudine
caelum volverunt subvertere, sed confixi sunt Dianae et Apollinis
telis. Aloidas autem sic dixit, sicut de Hercule Amphitryoniades
dicimus. GEMINOS sui similes.

585. CRVDELES POENAS saevas, nimias; nam non dicit indignas
ferentem qui sacrilegus fuit. SALMONEA Salmoneus Aeoli filius
fuit, non regis ventorum, sed cuiusdam apud Elidem, ubi regnavit.
Qui fabricato ponte aereo super eum agitabat currus ad imitanda
tonitrua, et in quem fuisset iaculatus facem, eum iubebat occidi.
Hic postea verum expertus est fulmen.

588. MEDIAEQVE PER ELIDIS VRBEM hinc est indignatio, quod in ea
civitate Iovem imitabatur, in qua specialiter Iuppiter colitur.

592. DENSA INTER NVBILA ostendit fulminis causam.

593. FVMEA LVMINA id est terrena; nam aetherius ignis caret fumo;
solo enim splendore viget.

595. NEC NON ET TITYON Tityos Terrae secundum alios filius fuit,
secundum alios a Terra nutritus: unde elegit sermonem, quo
utrumque significaret, nam ‘alumnum’ dixit. Hic amavit Latonam,
propter quod Apollinis confixus sagittis est et damnatus hac lege
apud inferos, ut eius iecur vultur exedat; quamquam Homerus
vicissim dicat duos vultures sibi in eius poenam succedere. Sane
in usu est ‘vultur’, licet Cicero ‘vulturius’ dixerit, quod
quidem potest esse et derivativum; Ennius «vulturus in campo
miserum mandebat homonem». Declinatur autem ‘hic Tityos huius
Tityi’, sicut ‘Delos Deli’.

596. PER TOTA NOVEM CVI IVGERA CORPVS quantum ad publicam faciem,
magnitudinem ostendit corporis; sed illud significat, quia de
amatore loquitur, libidinem late patere, ut ait supra «nec procul
hinc partem fusi monstrantur in omnem lugentes campi». Sane de
his omnibus rebus mire reddit rationem Lucretius et confirmat in
nostra vita esse omnia quae finguntur de inferis. Dicit namque
Tityon amorem esse, hoc est libidinem, quae secundum physicos et
medicos in iecore est, sicut risus in splene, iracundia in felle;
unde etiam exesum a vulture dicitur in poenam renasci, et enim
libidini non satis fit re semel peracta, sed recrudescit semper,
unde ait Horatius «incontinentis aut Tityi iecur». Ipse etiam
Lucretius dicit per eos, super quos iamiam casurus inminet lapis,
superstitiosos significari, qui inaniter semper verentur et de
diis et caelo superioribus male opinantur; nam religiosi sunt qui
per reverentiam timent. Per eos autem qui saxum volvunt ambitum
vult et repulsam significari, quia semel repulsi petitores ambire
non desinunt. Per rotam autem ostendit negotiatores, qui semper
tempestatibus turbinibusque volvuntur.

598. FECVNDAQVE POENIS fecunda in poenam.

599. RIMATVR pascitur, ut «rimantur prata Caystri».

600. FIBRIS fibrae sunt eminentiae iecoris.

601. QVID MEMOREM LAPITHAS hi populi Thessaliae fuerunt, quibus
imperabat Ixion amicissimus, ut diximus supra, Iovi, Phlegyae
filius. Qui post nubis coitum fictae in formam Iunonis, cum se de
eius stupro iactaret, ab irato Iove ad inferos trusus est et
illic religatus ad rotam circumfusam serpentibus. PIRITHOVM et
hic unus de Lapithis fuit, qui cum Theseo descendit ad rapiendam
Proserpinam.

603. ADSIMILIS ‘ad’ vacat, et a maioribus ad ornatum adhibebatur,
Horatius «qua populus adsita certis limitibus vicina refugit
iurgia». LVCENT GENIALIBVS ALTIS aliud est. Tantalus, rex
Corinthiorum, amicus numinibus fuit. Quae cum frequenter
susciperet et quodam tempore defuissent epulae, filium suum
Pelopem occidit et diis epulandum adposuit. Tunc abstinentibus
cunctis, Ceres umerum eius exedit, et cum eum dii per Mercurium
revocare ad superos vellent, eburneus ei est umerus restitutus,
ut «umeroque Pelops insignis eburno». Ideo autem sola Ceres
dicitur comesse, quia ipsa est terra, quae corpus resolvit. Per
Mercurium autem ob hoc fingitur esse revocatus, quod ipse est
deus prudentiae, per quam philosophi deprehenderunt παλιγγενεσίαν
vel μετεμψύχωσιν. Tantalus autem hac lege apud inferos dicitur
esse damnatus, ut in Eridano inferorum stans nec undis
praesentibus nec vicinis eius pomariis perfruatur, per haec autem
avaritia significatur, ut etiam Horatius «quid rides? mutato
nomine de te fabula narratur». GENIALIBVS veluti genialibus, nam
geniales proprie sunt qui sternuntur puellis nubentibus, dicti a
generandis liberis.

604. AVREA FVLCRA quibus fulcimur, id est sustinemur.

605. REGIFICO LVXV regali ambitu. FVRIARVM MAXIMA id est Fames,
ut «vobis Furiarum ego maxima pando». Vnde et famem praenuntiat,
ut hanc esse Furiarum maximam doceat.

606. ET MANIBVS illorum scilicet, non suis.

607. FACEM ATTOLLENS iniciens ignem avaritiae, ut abstineant.

608. INVISI FRATRES haec quidem constat dicta esse generaliter,
possunt tamen etiam ad species trahi, ut Aegyptum et Danaum,
Atreum et Thyesten, Eteoclen et Polynicen significare videatur.
Bene autem dicendo ‘invisi’, per id quod leve est, etiam maiora
complexus est.

609. PVLSATVSVE PARENS item quod levius est dixit parricidii
comparatione. Possumus autem Oedipum accipere, extinctorem Lai.
AVT FRAVS INNEXA CLIENTI ex lege XII tabularum venit, in quibus
scriptum est «patronus si clienti fraudem fecerit, sacer esto».
Si enim clientes quasi colentes sunt, patroni quasi patres,
tantundem est clientem quantum filium fallere. Et hoc posse fieri
ex Horatii dictis intellegimus, qui cum loqueretur de avaris
potentibus, ait de vicino cliente «pellitur paternos in sinu
ferens deos». Vrbano tamen hoc displicet et dicit rarum esse hoc
magisque contrarium, cum magis patronos decipiant frequenter
clientes. Vult autem intellegi praevaricatores, qui patroni sunt
clientium, quos nunc susceptos vocamus.

611. NEC PARTEM POSVERE SVIS bene addidit ‘suis’, id est
cognatis, adfinibus. Haec enim fuerat apud maiores donandi ratio,
non profusa passim, nam hoc est velle inaniter perdere. Vnde
Cicero ait in libris Legum «stipem prohibeo: nam auget
superstitionem et exhaurit domos». Dignis igitur largiendum est,
unde Horatius «cur eget indignus quisquam, te divite?», id est
indignus paupertate.

612. OB ADVLTERIVM CAESI si ‘occisi’, Aegisthum significat,
Thyestae filium; si re vera ‘caesi’, Sallustium, quem Milo
deprehensum sub servi habitu verberavit in adulterio suae uxoris,
filiae Syllae. QVIQVE ARMA SECVTI IMPIA NEC VERITI DOMINORVM
FALLERE DEXTRAS hoc loco videtur blandiri Augusto, quia contra
Caesarem patrem eius multi quibus ignovit, arma susceperant: est
namque eius dictum dare quidem se veniam Pompeianis, sed ab ipsis
quandoque esse periturum. Vt ‘arma impia’ civilia dixerit bella
quae moverunt Pompeiani contra acceptae veniae fidem. Sed non
procedit. Nam si ‘arma impia’ dixit bellum civile, tangit et
Augustum et Caesarem, qui et ipsi civilia bella tractarunt. Item
si culpat eos qui contra fidem datae veniae dimicaverunt, tangit
Augustum, nam transierunt ad eum ab Antonio, duo milia equitum,
per quos est victoriam consecutus; Horatius «ad hunc frementes
verterunt bis mille equos Galli canentes Caesarem». Fecit
praeterea iniuriam Augusto vel Caesari si eos ‘dominos’ dixit,
quod apud maiores invidiosum fuit; nam ‘patres patriae’
dicebantur, non ‘domini’; Iuvenalis «Roma patrem patriae
Ciceronem libera dixit». Melius ergo est ut bellum a Sexto
Pompeio, Pompei filio, in Siculo freto gestum accipiamus. Nam
occiso patre Siciliam tenuit et collectis inde servitiis vastavit
sex annis ultro citroque Siciliam, postea victus est ab Augusto
et Agrippa; Horatius «minatus urbi vincla, quae detraxerat servis
amicus perfidis». Et hoc sensu tam ‘arma impia’, quam
'dominorum' congruit commemoratio.

614. POENAM EXPECTANT quod gravius est, nam in expectatione et
praesens metus est et dolor futurus, in ipsa autem poena solus
est dolor.

615. FORMA VIROS regula: singulis enim sceleribus sunt statuta
supplicia ex more Romano quem sequitur.

616. SAXVM INGENS VOLVVNT ALII Sisyphum dicit, qui deorum
consilia hominibus publicavit. RADIISQVE ROTARVM Ixionem dicit,
ut alibi ostendit «atque Ixionii vento rota constitit orbis»,
licet supra dixerit «quos super atra silex»; nam de his fabulis
variae sunt in ipsis auctoribus opiniones.

617. AETERNVMQVE SEDEBIT INFELIX THESEVS contra opinionem, nam
fertur ab Hercule esse liberatus; quo tempore eum ita abstraxit
ut illic corporis eius relinqueret partem. Frequenter enim
variant fabulas poetae: Hippolytum Vergilius liberatum ab inferis
dicit, Horatius contra «neque enim Diana pudicum liberat
Hippolytum».

618. PHLEGYASQVE MISERRIMVS OMNES ADMONET si ‘Phlegyas’
nominativus est singularis, hoc dicit: Phlegyas omnes admonet
apud inferos poenas ferentes; si autem ‘Phlegyas’ accusativus
pluralis est, Theseum omnes Phlegyas admonentem debemus accipere.
Hi namque secundum Euphorionem populi insulani fuerunt, satis in
deos impii et sacrilegi: unde iratus Neptunus percussit tridenti
eam partem insulae quam Phlegyae tenebant, et omnes obruit.
Phlegyas autem, Ixionis pater, habuit Coronidem filiam, quam
Apollo vitiavit, unde suscepit Aesculapium. Quod pater dolens
incendit Apollinis templum et eius sagittis est ad inferos
trusus; Statius «Phlegyam subter cava saxa iacentem aeterno
premit accubitu».

620. DISCITE IVSTITIAM vel nunc in poenis locati.

621. VENDIDIT HIC AVRO PATRIAM etiam haec licet generaliter
dicantur, habent tamen specialitatem; nam Lasthenes Olynthum
Philippo vendidit, Curio Caesari XXVII sestertium Romam, de quo
Lucanus «Gallorum captus spoliis et Caesaris auro».

622. FIXIT LEGES PRETIO ATQVE REFIXIT possumus Antonium accipere
secundum Ciceronem in Philippicis. ‘Fixit’ autem ideo quia
incisae in aereis tabulis adfigebantur parietibus.

623. HIC THALAMVM INVASIT NATAE Thyestes, unde Aegisthus natus
est, item Cinyras; nam quod Donatus dicit nefas est credi, dictum
esse de Tullio. VETITOSQVE HYMENAEOS legibus scilicet; nam
dicendo ‘vetitos’ ostendit fuisse, ut est apud Persas hodieque.
Vnde Donatus male ait «natura et legibus vetitos».

624. AVSI OMNES INMANE NEFAS AVSOQVE POTITI illic sunt et qui
fecerunt et qui conati sunt. Dicit autem secundum Romanum ritum,
in quo non tantum exitus punitur, sed et voluntas.

625. NON MIHI SI LINGVAE CENTVM SINT Lucretii versus sublatus de
Homero, sed «aerea vox» dixit.

626. SCELERVM COMPRENDERE FORMAS ut «aut quae forma viros
fortunave mersit».

629. PERFICE MVNVS hoc est ramum redde; nam supra ait «hoc sibi
pulchra suum ferri Proserpina munus instituit».

630. CYCLOPVM EDVCTA CAMINIS hoc est magna; ita enim cuiuslibet
rei magnitudinem significabant, adeo ut Statius Argivorum muros
ab ipsis dicat esse perfectos.

631. FORNICE arcu; Cicero «videt ad ipsum fornicem Fabianum».

634. CORRIPIVNT SPATIVM raptim peragunt.

635. OCCVPAT AENEAS ADITVM ingreditur, sicut supra diximus.
RECENTI semper fluenti. Et dixit hoc propter paludem Stygem.

636. SPARGIT AQVA purgat se; nam impiatus fuerat aspectu Tartari.
Et ‘spargit’, quia se inferis purgat.

638. AMOENA VIRECTA virentia; et est satis usurpativum. ‘Amoena’
autem quae solum amorem praestant, vel, ut supra diximus, quasi
amunia, hoc est sine fructu, ut Varro et Carminius docent.
Adludit autem ad insulas Fortunatas; nam et sequenti hoc indicat
versu.

640. LARGIOR HIC CAMPOS AETHER non nostro largior, sed quam est
in cetera inferorum parte. Aut re vera largior, si lunarem
intellegis circulum; nam, ut supra diximus, campi Elysii aut apud
inferos sunt, aut in insulis Fortunatis, aut in lunari circulo;
Lucanus «illic postquam se lumine vero induit».

641. SOLEMQVE SVVM sibi congruum, ut «fessosque sopor suus
occupat artus».

642. PALAESTRIS luctationibus: Graece dixit.

643. CONTENDVNT LVDO non odio.

644. CHOREAS ‘re’ corripuit propter metrum; alibi ait secundum
naturam, ut «iuvat indulgere choreis». Ergo aut systolen fecit
aut antithesin, e pro ei ponens, nam Graecum est nomen.

645. NEC NON THREICIVS LONGA CVM VESTE SACERDOS Orpheus Calliopes
musae et Oeagri fluminis filius fuit, qui primus orgia
instituit, primus etiam deprehendit harmoniam, id est circulorum
mundanorum sonum, quos novem esse novimus. E quibus summus, quem
anastron dicunt, sono caret, item ultimus, qui terrenus est.
Reliqui septem sunt, quorum sonum deprehendit Orpheus, unde uti
septem fingitur chordis. ‘Longam’ autem ‘vestem’ aut citharoedi
habitum dicit, aut longam barbam; nam e contrario inberbes
‘investes’ vocamus. ‘Sacerdos’ autem, quia et theologus fuit et
orgia primus instituit. Ipse etiam homines e feris et duris
composuit: unde dicitur arbores et saxa movisse, ut diximus
supra.

646. OBLOQVITVR NVMERIS dicendo ‘obloquitur’, chordarum expressit
laudem, quas dicit verbis locutas; ‘obloqui’ enim non est nisi
contra loquentem loqui. NVMERIS rhythmis, sonis, ut «numeros
memini, si verba tenerem». SEPTEM DISCRIMINA quia omnes chordae
dissimiliter sonant.

647. IAM nunc. PECTINE ‘Hic’ autem ‘pecten’ declinatur, ut
‘lien’.

648. HIC GENVS ANTIQVVM quod non omnes viros fortes in Elysio
visos esse commemorat, haec ratio est, quia isti divinos
meruerunt honores: quod Tydeo vel his quos supra memoravit non
contigit. Nam ideo ‘antiquum’ addidit, quasi et illis Elysii
contingerent campi, si eis annorum non derogata esset vetustas.

649. NATI MELIORIBVS ANNIS plerumque enim hominum virtus
decoloratur temporis infelicitate; Cicero «ut illa laus temporum,
non hominum fuisse videatur».

650. ILVSQVE ASSARACVSQVE Troiani reges fuerunt. TROIAE DARDANVS
AVCTOR hunc in septimo inter deos dicit relatum, ut «et numerum
divorum altaribus auget». Sed, ut diximus supra, Homerum
sequitur, qui inducit simulacrum Herculis apud inferos visum.

652. DEFIXAE HASTAE subaudis ‘inanes’, item equos inanes.

653. QVAE GRATIA CVRRVM detraxit unum ‘u’ licentia, qua Latinitas
Graecos secuta genetivo plurali syllabam aut addit aut detrahit.
Hoc loco detraxit, sicut «arma virum», contra addidit «alituum
pecudumque genus» pro ‘alitum’, sicut Graeci Μουσάων Ἑλικωνιάδων.

654. NITENTES pingues: ab eo quod sequitur id quod praecedit
intellegis. Per omnia autem quae dicturus est intellegendum est
‘quae gratia fuit vivis, eadem sequitur tellure repostos’.

657. PAEANA proprie Apollinis laudes, quod nunc congruit propter
‘lauri nemus’: abusive omnium deorum, sicut orgia proprie Liberi,
abusive omnium deorum sacra.

658. ODORATVM pro ‘odorum’, ut diximus supra.

659. VNDE SVPERNE PLVRIMVS ERIDANI PER SILVAM VOLVITVR AMNIS
Eridanum Aratus in caelo esse dicit, haud longe a Ceto. Hic et in
terris est qui in Italia, id est in Venetia, Padus vocatur: quem
alii etiam ad inferos volunt tendere, alii nasci apud inferos et
exire in terras. Ideo autem ista finguntur, quia de Appennini
parte oritur quae spectat inferum mare et tendit usque ad
superum. Ergo hic sensus est: canebant in locis unde superne, id
est ad superos, plurimus Eridani amnis per silvam volvitur;
namque veri simile est, quoniam legimus de Aristaeo «omnia sub
magna labentia flumina terra spectabat diversa locis». Et
congrue: nam omnis umor ex terrae nascitur venis. Alii Eridanum
pro quocumque accipiunt et dicunt κατ᾿ ἐξοχὴν dictum; nam legimus
«fluviorum rex Eridanus». Et amant poetae pro appellatione
ponere magnae rei proprietatem, ut alibi «poculaque inventis
Acheloia miscuit uvis». Melius tamen est si distinguamus ‘unde
superne plurimus’, unde ad superos plurimus, id est magnus, amnis
volvitur per silvam Eridani, id est populos. Fabula namque haec
est: Eridanus Solis filius fuit. Hic a patre impetrato curru
agitare non potuit, et cum eius errore mundus arderet, fulminatus
in Italiae fluvium cecidit; et tunc a luce ardoris sui Phaethon
appellatus est, et pristinum nomen fluvio dedit; unde mixta haec
duo nomina inter Solis filium et fluvium invenimus. Postea eius
sorores flendo in populos versae sunt, ut in decimo «populeas
inter frondes umbramque sororum». Et hoc Vergilius, nam alii in
alias arbores dicunt.

660. HIC MANVS OB PATRIAM PVGNANDO VVLNERA PASSI ‘manus’, id est
multitudo eorum qui ob patriam passi sunt vulnera; et est
figurate dictum. Sane animadvertendum illud quod ait Horatius in
Arte poetica «et simul et iucunda et idonea dicere vitae»; nullam
enim maiores nostri artem esse voluerunt quae non aliquid
reipublicae commodaret. Vnde Vergilius hoc per transitum facit;
nam dicendo puniri patriae venditores, contra praemia
defensoribus solvi, nihil aliud nisi fugienda vitia et sectandas
docet esse virtutes.

661. SACERDOTES CASTI DVM VITA MANEBAT quasi quis castus possit
esse post mortem. Sed aliud dicit, id est qui fuerunt casti dum
in communione vitae versarentur; nam hi qui sacra maxima
accipiebant, renuntiabant omnibus rebus, nec ulla in his nisi
numinum cura remanebat. Herbis etiam quibusdam emasculabantur,
unde iam coire nec poterant. Dicit ergo eos sacerdotes, qui casti
fuerunt etiam ante sacra suscepta.

662. PII VATES vaticinantes. PHOEBO DIGNA LOCVTI veridici, qui
talia loquebantur qualia decebat Apollinem. Multi enim
mentiebantur, ut in Lucano Phoebas, ad quam Appius Claudius «et
nobis dabis improba poenas et superis quos fingis ait».

663. INVENTAS AVT QVI VITAM EXCOLVERE PER ARTES qui erudierunt et
ornaverunt vitam per inventa artificia. Significat autem
philosophos.

664. QVIQVE SVI MEMORES ALIQVOS FECERE MERENDO et qui aliquos sui
memores fecere praestando, ut «numquam regina negabo
promeritam», id est praestitisse. Terentius «ego, Charine,
neutiquam liberi esse hominis puto cum is nihil mereat, postulare
id gratiae poni sibi».

665. NIVEA CINGVNTVR TEMPORA per quod eos ostendit meruisse
divinos honores, ut diximus supra.

667. MVSAEVM ANTE OMNES theologus fuit. Iste post Orpheum. Et
sunt variae de hoc opiniones; nam eum alii Lunae filium, alii
Orphei volunt, cuius eum constat fuisse discipulum. Nam ad ipsum
primum carmen scripsit, quod appellatur Crater.

668. VMERIS EXTANTEM quasi philosophum, ac si diceret Platonem:
adludit enim poeta. Namque Plato ab umerorum dictus est
latitudine. Athleta enim fuit qui post omnium victoriam se
philosophiae dedit.

669. OPTIME VATES quia theologus fuit. Et sciendum hoc loco
Sibyllam iam a numine derelictam; unde et interrogat, quod alias
non faceret.

670. QVAE REGIO ANCHISEN, QVIS HABET LOCVS? bene et generalitatem
requirit et speciem, quo possit facilius invenire; nam locus in
regione est. ILLIVS ERGO propter illum. ‘Ergo’ autem coniunctio
fuit, sed per accentus mutationem in adverbium transiit; et est
sola particula quae habet in fine circumflexum. Multi male putant
nomen esse indeclinabile et dicunt positum esse pro ‘causa’.
‘Causa’ autem nomen est quod ponitur pro ‘ratione’: qui casus
declinatione caret.

671. MAGNOS AMNES aut magna fluenta; aut quia novem sunt, quae
odiosum fuerat commemorare singola.

673. NVLLI CERTA DOMVS id est habitatio quam animae tamdiu certam
habent quamdiu in corporibus sunt: post quorum solutionem
vagantur pro vitae merito in circulis. LVCIS HABITAMVS OPACIS
varia dicit, quae pro vitae varietate contingunt. In his autem
locis heroum animae coluntur.

674. RECENTIA virentia, rivorum scilicet causa.

676. IVGVM ita enim dividuntur montes: in radices, latera, iuga,
vertices, pro locorum qualitate.

678. SVMMA CACVMINA LINQVVNT non ‘linquit’; hoc enim dicit:
Aeneas et Sibylla perducti ad summum in plana descendunt.

679. PENITVS CONVALLE VIRENTI valde virenti, ut «penitusque
sonantis accestis scopulos».

680. INCLVSAS ANIMAS non re vera inclusas, sed a multitudine
separatas, quo facilius agnoscerentur.

681. LVSTRABAT STVDIO RECOLENS circumibat studiose retractans.
‘Inclusas’ autem aut segregatas, aut secundum antiquum ritum.
Multitudinem enim si numerare non poterant, eam in locum certum
includebant per partes et ex unius numero quanta esset videbant.
Quod Xerxes de suo fecit exercitu.

682. CAROSQVE NEPOTES posteros; sicut per nurus feminas dicunt.

683. FATAQVE FORTVNASQVE VIRVM felicitas enim aut fatalis est,
aut fortuita, aut ex virtute descendit.

685. ALACRIS ipse alacris. Et sciendum antiquos et ‘alacris’ et
‘alacer’, et ‘acris’ et ‘acer’ tam de masculino quam de feminino
genere dixisse. Nunc masculino utrumque damus, de feminino
‘alacer’ et ‘acer’ numquam dicimus, licet Ennius dixerit
«aestatem autumnus <sequitur>, post acer hiemps it»; nam inde est
‘alacer’.

686. GENIS palpebris: Ennius de dormiente «inprimitque genae
genam». EXCIDIT ORE quasi seni; quod circa Anchisen reservat, ut
«tantumque nefas patrio excidit ore».

687. VENISTI TANDEM hoc ad adfectum pertinet desiderantis; alias
oritur quaestio, quod dicit «sic equidem ducebam animo».
EXPECTATA probata, ut «et rebus spectata iuventus». Hoc autem
dicit: tua pietas mihi semper probata nunc etiam ‘iter durum’
vicit, scilicet inferorum.

689. ET NOTAS AVDIRE ET REDDERE VOCES familiariter loqui.

690. REBARQVE FVTVRVM arbitrabar, ratiocinabar esse venturum: per
quod intellegimus fataliter Aenean ad inferos descendisse. Non
enim nisi fatalia deprehenduntur.

691. NEC ME MEA CVRA FEFELLIT nec decepit me dulcissimus filius,
nam vocativus est ‘mea cura’, id est tu. Et dictum est sicut
«Veneris iustissima cura».

692. QVAS EGO TE TERRAS ET QVANTA PER AEQVORA VECTVM patrie eius
ingemit casibus.

694. LIBYAE TIBI REGNA NOCERENT aut quia de Iunone ait Venus
«haud tanto cessabit cardine rerum»; aut, quod est melius, illud
dicit: timui ne, dum apud regna Carthaginis voluptatibus vacas,
imperium fatale derelinqueres.

695. TRISTIS IMAGO severa, terribilis, ut supra «et turbida
terret imago».

696. SAEPIVS OCCVRRENS κατὰ τὸ σιωπώμενον saepius ei dictum
intellegimus; aut certe: egit me tua imago ad haec tendere
limina, quam saepe videre consuevi.

697. STANT SALE TYRTHENO CLASSES adfectionis est filii etiam ea
indicare, de quibus non interrogatur.

699. LARGO FLETV nato ex gaudio.

700. TER saepius: finitus pro infinito.

703. INTEREA VIDET AENEAS hirmos est hoc loco, id est unus sensus
protentus per multos versus: in quo tractat de Platonis dogmate,
quod in Phaedone positum est περὶ ψυχῆς, de quo in Georgicis
strictim, hic latius loquitur. De qua re etiam Varro in primo
Divinarum plenissime tractavit. Hoc autem continet: Aeneas dum
per inferos pergeret, respexit fluvium quendam loci remotioris,
ad quem innumera multitudo tendebat animarum. Interrogavit patrem
qui esset fluvius vel qua ratione ad eum pergerent animae. Pater
ait: Lethaeus est; pergunt autem, ut potent et oblivionem
patiantur, ut incipiant in corpora velle remeare. Stupefactus
Aeneas interrogat: dic pater, et animae quae propter praeteritam
vitam tot supplicia pertulerunt possunt habere votum revertendi
in corpora? Non est verisimile liberatas de corporis carcere ad
eius nexum reverti. Suscepta narratione haec Anchises exsequitur:
primo debere fieri ut redeant, deinde posse, deinde velle. Quae
quoniam obscura sunt, aliis subdisionibus innotescunt. Quid est
debere? Cuncta animalia a deo originem ducunt. Quae quia nasci
cernimus, revertuntur sine dubio; nam unde cuncta procreantur?
Deinde posse sic probat: quia immortales sunt animae, et sunt
quae possunt reverti. Tertium est utrum velint: quod dicit fieri
per Lethaeum fluvium. Et hoc est quod dicturus est, sed
incidentes quaestiones faciunt obscuritatem.

704. VIRGVLTA SONANTIA SILVAE quae est iuxta praeripia fluminis.

705. DOMOS PLACIDAS campos Elysios. PRAENATAT praeterfluit. Et
contrarie dictum est; nam non natant aquae, sed nos in ipsis
natamus. Ennium igitur secutus est, qui ait «fluctusque
natantes». Sane de hoc fluvio quaeritur a prudentioribus utrum de
illis novem sit qui ambiunt inferos, an praeter novem. Et datur
intellegi quod ab illis novem qui ambiunt inferos separatus sit:
namque volunt eum esse imaginem senectutis. Nam animae nostrae
vigent et alacres sunt et plenae memoria a pueritia usque ad
virentem senectam, postea in nimia senectute omnis memoria
labitur: qua lapsa mors intervenit et animae in aliud corpus
revertuntur. Vnde fingunt poetae animas Lethaeo hausto in corpus
redire. Ergo Lethaeus est oblivio, morti semper vicina.

706. GENTES POPVLIQVE innumerarum gentium et populorum animae.

708. FLORIBVS INSIDVNT ‘insido illi rei’, ut «insidat quantus
miserae deus». ‘Insisto’ autem ‘illam rem’, ut «nulli fas casto
sceleratum insistere limen».

709. LILIA FVNDVNTVR circum flores. Speciem pro genere posuit.

711. FLVMINA PORRO longe remota; et est Graecum adverbium. Bene
autem Aenean longe a Lethaeo facit, quia adhuc iuvenis est.

712. AGMINE cursu, impetu: per quod ostendit cito iri ad
senectam, quia tota celeritate usus labitur vitae.

713. ANIMAE QVIBVS ALTERA FATO CORPORA DEBENTVR sciendum non
omnes animas ad corpora reverti; aliquae enim propter vitae
merita non redeunt; aliquae redeunt propter malam vitam; aliquae
propter fati necessitatem.

714. LETHAEI AD FLVMINIS VNDAM si anima aeterna est et summi
spiritus pars, qua ratione in corpore non totum videt, nec est
tantae vivacitatis ut omnia possit agnoscere? Quia cum coeperit
in corpus descendere, potat stultitiam et oblivionem, unde non
potest implere vim numinis sui post naturae suae oblivionem.
Obliviscitur autem secundum poetas praeteritorum, secundum
philosophos futuri: unde medium tenuit dicendo ‘oblivia’. Docent
autem philosophi anima descendens quid per singulos circulos
perdat: unde etiam mathematici fingunt quod singulorum numinum
potestatibus corpus et anima nostra conexa sunt ea ratione, quia
cum descendunt animae trahunt secum torporem Saturni, Martis
iracundiam, libidinem Veneris, Mercurii lucri cupiditatem, Iovis
regni desiderium: quae res faciunt perturbationem animabus, ne
possint uti vigore suo et viribus propriis.

715. SECVROS LATICES qui securos faciunt, ut morbos pallidos
dicimus quod pallidos faciunt.

717. IAMPRIDEM ex quo ait «tunc genus omne tuum et quae dentur
moenia disces».

719. O PATER nova brevitas; nam dicendo ‘o pater’ qui loquatur
ostenditur. AD CAELVM HINC IRE PVTANDVM EST miscet philosophiae
figmenta poetica et ostendit tam quod est vulgare quam quod
continet veritas et ratio naturalis. Nam secundum poetas hoc
dicit: credendum est animas ab inferis reverti posse ad corpora?
Vt ‘caelum’ superos intellegamus, id est nostram vitam. Secundum
philosophos vero hoc dicit: credendum est animas corporis
contagione pollutas ad caelum reverti?

720. SVBLIMES ANIMAS non omnes, sed sublimium. TARDA REVERTI
CORPORA animae comparatione, qua velocius nihil est; uno enim
momento potest universa discurrere.

721. QVAE LVCIS MISERIS TAM DIRA CVPIDO ut id desiderent propter
quod se sciunt poenas dedisse, scilicet vitam.

722. SVSPENSVM sollicitum, incertum, ut «multo suspensum numine
ducit».

723. SVSCIPIT ANCHISES ATQVE ORDINE SINGVLA PANDIT
hysteroproteron; post hunc enim versum sequi debuit «dicam
equidem nec te suspensum, nate, tenebo».

724. PRINCIPIO CAELVM AC TERRAS CAMPOSQVE LIQVENTES interrogatus
Anchises, quare animae velint reverti ad corpora, quasi aliud
dicit, tamen illuc recurrit. Quod Graece τὸ πᾶν dicitur, id est
omne quod est, quattuor sunt elementa: terra, aqua, aër, aether
et deus. Praeter haec nihil est aliud; et hoc mundum non possumus
dicere, nam mundus non est totum. Ergo deus est quidam spiritus
divinus qui per quattuor infusus elementa gignit universa. Igitur
si de elementis et deo nascuntur omnia, unam originem habent et
par est natura omnium. Sed videamus quid in nobis est a deo et
quid a quattuor elementis. Quantum datur intellegi, ab elementis
habemus corpus, a deo animum: quod ideo probatur, quia est in
corpore terra, umor, anhelitus, calor, quae omnia videntur, sicut
etiam elementa, animus invisibilis est, sicut etiam deus, unde
originem ducit. Illa praeterea inrationabilia sunt, sicut corpus;
contra deus habet consilium, sicut etiam animus. Deinde elementa
mutantur, quod est eorum proprium, sicut etiam corpus, quod inde
originem ducit; contra deum non perire manifestum est. Ergo nec
animus perit, qui inde originem ducit; nam pars semper sequitur
genus. Huc igitur tetendit primam intentionem suam ut animos
inmortales doceret. Sed occurrit illud: si inmortales sunt et
unum habent principium, qua ratione non omnia animalia sentimus
similiter? Et dicit non esse in animis dissimilitudinem, sed in
corporibus, quae prout fuerint vel vivacia vel torpentia, ita et
animos faciunt. Quod potest etiam in uno eodemque animalis
corpore probari. In sano enim corpore alia est vivacitas mentis,
in aegro pigrior, in satis invalido etiam ratione carens, ut in
phreneticis cernimus: adeo cum ad corpus venerit, non natura sua
utitur, sed ex eius qualitate mutatur. Inde Afros versipelles,
Graecos leves, Gallos pigrioris videmus ingenii: quod natura
climatum facit, sicut Ptolomaeus deprehendit, qui dicit
translatum ad aliud clima hominem naturam ex parte mutare; de
toto enim non potest, quia in principio accepit sortem corporis
sui. Ergo anima pro qualitate est corporis. Et qua ratione res
melior est in potestate deterioris? Atqui divinus animus debuit
corpus habere in potestate, non mortale corpus naturam animi
corrumpere. Sed hoc ideo fit, quia plus est quod continet quam
quod continetur. Vt si leonem includas in caveam, inpeditus vim
suam non perdit, sed exercere non potest, ita animus non transit
in vitia corporis, sed eius coniunctione inpeditur nec exercet
vim suam. Occurrit illud: omne quod corrumpitur aeternum non est.
Si animus insanit, irascitur, desiderat, timet, caret
aeternitate, cui sunt ista contraria; nam passio aeternitatem
resolvit. Quod ideo falsum esse dicimus, quia animus per se nihil
patitur, sed laborat ex corporis coniunctione, et aliud est per
suam naturam corrumpi, aliud per contrarium rei alterius. Videmus
enim tale aliquid, ut in lucerna, quae per se clara est et locum
in quo est sine dubio inluminat, sed si qua re tecta fuerit et
inclusa, non perdit splendorem proprium qui in ea est; remoto
namque inpedimento apparet, nec tamen quia inpeditus est eius
vigor, ideo etiam corruptus. Ita ergo et animus quamdiu est in
corpore, patitur eius contagionem: simul atque deposuerit corpus,
recipit suum vigorem et natura utitur propria. Si ergo recipit
naturam, quare poenas apud inferos patitur? Ideo quia res quae
simul diu fuit, non potest deposita ipsa re statim ad suum
nitorem reverti. Vt si speciem candidam missam in lutum polluas
et eam statim auferas, non idcirco sordibus caret, sed ablutionem
requirit ut in pristinum nitorem possit redire: sic anima ex eo
quod datur corpori inquinata, etiam si corpus deponat, necesse
habet purgari. Si ergo purgantur et recipiunt naturam suam, cur
volunt reverti? Quia potant, inquit, oblivia. Etiam est illud
ambiguum: aut ut praeteritarum obliviscantur poenarum, aut certe
ut ignarae futuri habeant desiderium redeundi in corpora, quod
sine passione non fit; nam animus in quo est passio meretur
reverti. CAELVM pro aëre et aethere posuit, ut «iam caelum
terramque». CAMPOSQVE LIQVENTES id est maria.

725. LVCENTEMQVE GLOBVM LVNAE ideo usus est participio, ut
ostendat eam suum lumen non habere, nam ‘lucens’ est quod aliunde
inluminatur, ‘lucibile’ quod per se lucet, ut ‘patulum’ quod
semper patet, ‘patens’ quod et aperitur et clauditur, ut oculi,
os. ‘Globum’ autem ideo quia dicitur luna σφαιροειδὴς esse.
TITANIAQVE ASTRA aut stellas dicit, aut solem, quem et supra unum
fuisse de Titanibus diximus.

726. SPIRITVS divinus scilicet. Et unum est sive mentem dicat,
sive animum, sive spiritum. INTVS ALIT vegetat et in aeternitatem
custodit, quia mixtus est et nulla pars est elementi sine deo.
PER ARTVS per elementa, quae membra sunt mundi; corporalia namque
sunt, quippe quae possunt videri.

727. MENS AGITAT MOLEM magnitudinem mundi mens agitat. Et si, ut
Cicero dicit in Tusculanis, aeternum est quicquid in aeterno motu
est, sine dubio etiam animus aeternus est: semper enim in motu
est, adeo ut ne nobis quidem quiescentibus conquiescat. MAGNO SE
CORPORE MISCET aut antiptosis est pro ‘corpori’, ut «haeret pede
pes densusque viro vir»: quod potius credendum est; aut certe
secundum eos locutus est qui dicunt deum corporalem esse et eum
ita definiunt πῦρ νοερὸν, id est ignem sensualem. Quod si verum
est, corpus est, nec per antiptosin dixit, sed per definitionem
‘magno corpore’, id est non communi.

728. INDE HOMINVM PECVDVMQVE GENVS de quattuor elementis et deo.

730. ET CAELESTIS ORIGO SEMINIBVS QVANTVM NON NOXIA CORPORA
TARDANT quod supra diximus, in tantum, inquit, in hominibus viget
pars divinitatis in quantum sinit corporum qualitas.

732. TERRENIQVE HEBETANT ARTVS in quantum non hebetant.
MORIBVNDAQVE MEMBRA morienti similia, hoc est semper morientia:
numquam enim in eodem statu sunt, sed aut minuuntur aut crescunt.
Ergo animus idem est, sed uti viribus suis non potest propter
corporis coniunctionem.

733. HINC METVVNT CVPIVNTQVE DOLENT GAVDENTQVE ex corporis
coniunctione et hebetudine. Varro et omnes philosophi dicunt
quattuor esse passiones, duas a bonis opinatis et duas a malis
opinatis rebus: nam dolere et timere duae opiniones malae sunt,
una praesentis, alia futuri; item gaudere et cupere opiniones
bonae sunt, una praesentis, altera futuri. Haec ergo nascuntur ex
ipsa coniunctione, nam neque animi sunt neque corporis propria:
pereunt enim facta segregatione.

734. NEQVE AVRAS RESPICIVNT nam quia cohaerent corpori,
obliviscuntur naturae suae, quam ‘auras’ vocavit. CLAVSAE
TENEBRIS ET CARCERE CAECO definitiones sunt corporis.

735. QVIN ET SVPREMO CVM LVMINE VITA RELIQVIT quia, ut diximus,
occurrit debere eas statim post corpus depositum redire in suum
vigorem. Et dicit non posse; quae enim diu coniuncta sunt invicem
se tenent et trahunt reliquias sordium antiquarum.

736. NON TAMEN OMNE MALVM cedit, sed non omne; nam remanet quod
ut purgetur necesse est. Inde est quod dicit «eadem sequitur
tellure repostos». Bene autem ‘miseris’, quae etiam post corpus
habeant corporis sordes; unde est «nec funditus omnes corporeae
excedunt pestes».

738. DIV CONCRETA ‘concreta’ coniuncta et conglutinata.
INOLESCERE concrescere, ut «udoque docent inolescere libro».

739. ERGO EXERCENTVR POENIS quia deposito corpore sordes
supersunt. Poenas autem non perferunt animae, sed illius
coniunctionis reliquiae, quae fuit inter animam et corpus; nam
licet ista duo per se poenas perferre non possint, homo tamen
perfert, qui de his duobus est factus.

740. SVPPLICIA EXPENDVNT ideo agunt supplicia, non ut animas
puniant, sed ut eas peccatis exuant pristinis.

741. ALIAE PANDVNTVR INANES SVSPENSAE AD VENTOS loquitur quidem
poetice de purgatione animarum, tangit tamen quod et philosophi
dicunt. Nam triplex est omnis purgatio: aut enim in terra
purgantur quae nimis oppressae sordibus fuerint, deditae scilicet
corporalibus blandimentis, id est transeunt in corpora terrena:
et hae igni dicuntur purgari; ignis enim ex terra est quo
exuruntur omnia, nam caelestis nihil perurit; aut in aqua, id est
transeunt in corpora marina, si paulo melius vixerint; aut certe
in aëre, transeundo scilicet in aëria corpora, si satis bene
vixerint. Quod in Statio legimus, ubi de auguriis tractat. Vnde
etiam in sacris omnibus tres sunt istae purgationes; nam aut
taeda purgant et sulphure, aut aqua abluunt, aut aëre ventilant,
quod erat in sacris Liberi; hoc est enim «tibique oscilla ex alta
suspendunt mollia pinu», nam genus erat purgationis. Et in ipsis
purgationibus bonum meritorum secutus est ordinem, ut ante
aëriam, inde aquae, post ignis diceret purgationem.

743. QVISQVE SVOS PATIMVR MANES supplicia quae sunt apud manes,
ut si quis dicat ‘iudicium patimur’ et significet ea quae in
iudicio continentur. Est et aliud verius; nam cum nascimur, duos
genios sortimur: unus est qui hortatur ad bona, alter qui
depravat ad mala. Quibus assistentibus post mortem aut adserimur
in meliorem vitam, aut condemnamur in deteriorem: per quos aut
vacationem meremur, aut reditum in corpora. Ergo ‘manes’ genios
dicit quos cum vita sortimur. EXINDE una pars orationis est, et
tertia a fine accentum habet, licet paenultima longa sit: quod
ideo factum est ut ostenderetur una pars esse orationis, ne
praepositio iungeretur adverbio, quod vitiosum esse non dubium
est.

744. PAVCI LAETA ARVA TENEMVS non omnes; qui enim minus purgantur
statim redeunt ad corpora.

745. DONEC LONGA DIES PERFECTO TEMPORIS ORBE quia etiam post
purgationem opus est tempore, ut perseveret in purgatione et sic
redeat. Et quaeritur utrum animae per apotheosin, de quibus ait
«pauci laeta arva tenemus», possint mereri perpetuam vacationem.
Quod non potest fieri: merentur enim temporis multi, non
perpetuitatis, et quae male vixerunt statim redeunt; quae melius,
tardius,; quae optime, diutissimo tempore sunt cum numinibus.
Paucae tamen sunt quae et ipsae exigente ratione, licet tarde,
coguntur reverti. PERFECTO TEMPORIS ORBE finito legitimo tempore.

746. CONCRETAM adfixam et inhaerentem.

747. AETHERIVM SENSVM πῦρ νοερὸν, ignem sensualem, id est deum;
per quod quid sit anima ostendit. AVRAI SIMPLICIS IGNEM non
urentis. ‘Simplicis’ autem nostri conparatione, qui constat de
ligno et aëre: ille enim per se plenus est et aeternus, quia
simplex. Omnia enim σύνθετα, id est composita, exitum sortiuntur,
unde et atomos perpetuas dicunt, quia simplices sunt nec
recipiunt sectionem.

748. HAS OMNES ac si diceret ‘etiam has omnes’; nam supra non
omnes dixit, sed «animae, quibus altera fato corpora debentur».
ROTAM VOLVERE PER ANNOS exegerunt statutum tempus per annorum
volubilitatem. Est autem sermo Ennii.

749. DEVS EVOCAT non dicit quis, sicut supra «di, quibus imperium
est animarum». Sed alii Mercurium volunt propter hoc «hac animas
ille evocat Orco pallentes, alias sub Tartara tristia mittit».
Et est ratio: nam νοῦς dicitur, id est sensus, quo philosophiam
quae haec indicat intellegimus, quia ipse etiam invenit litteras.
AGMINE MAGNO impetu. Et dictum est imperative, ἀπειλητικῶς: non
enim blanditiis inductae redeunt, sed necessitate quadam coguntur
ut potantes velint reverti.

750. INMEMORES vel praeteritorum, vel futurorum.

752. DIXERAT ANCHISES ante dicta de reversione animarum probatio
huc tetendit, ut celebret Romanos et praecipue Augustum; nam qui
bene considerant inveniunt omnem Romanam historiam ab Aeneae
adventu usque ad sua tempora summatim celebrasse Vergilium. Quod
ideo latet, quia confusus est ordo; nam eversio Ilii et Aeneae
errores, adventus bellumque manifesta sunt: Albanos reges,
Romanos etiam consulesque commemorat, Brutum, Catonem, Caesarem,
Augustum et multa ad historiam pertinentia hic indicat locus;
cetera quae intermissa sunt, in aspidopoii? a commemorat. Vnde
etiam in antiquis invenimus opus hoc appellatum esse non
Aeneidem, sed Gesta populi Romani, quod ideo mutatum est quia
nomen non a parte, sed a toto debet dari.

753. TVRBAMQVE SONANTEM aut quae tunc propter festinationem
sonabat; aut turbae perpetuum est epitheton.

754. LONGO ORDINE non quo nati sunt, sed quo apud inferos
stabant; non enim eo quo regnarunt dicturus est ordine.

755. ADVERSOS LEGERE considerare, relegere.

756. DARDANIAM PROLEM Albanos reges, qui tredecim fuerunt de
Aeneae et Laviniae genere; unde ait «Itala de gente».

758. INLVSTRES hoc nomen notitiae fuit, non meriti: unde etiam in
meretricibus invenitur; nam et nobiles et inlustres vocantur. IN
NOMEN ITVRAS in gentem, ut «nomen Echionium matrisque genus
Peridiae».

760. ILLE VIDES PVRA IVVENIS QVI NITITVR HASTA Aeneas, ut Cato
dicit, simul ac venit Italiam, Laviniam accepit uxorem. Propter
quod Turnus iratus tam in Latinum quam in Aenean bella suscepit a
Mezentio impetratis auxiliis: quod et ipse ostendit dicens «se
satis ambobus Teucrisque venire Latinisque». Sed, ut supra
diximus, primo bello periit Latinus, secundo pariter Turnus et
Aeneas, postea Mezentium interemit Ascanius et Laurolavinium
tenuit. Cuius Lavinia timens insidias, gravida confugit ad silvas
et latuit in casa pastoris Tyrrhi; ad quod adludens ait
«Tyrrhusque pater, cui regia parent armenta»; et illic enixa est
Silvium. sed cum Ascanius flagraret invidia, evocavit novercam et
ei concessit Laurolavinium, sibi vero Albam constituit. Qui
quoniam sine liberis periit, Silvio, qui et ipse Ascanius dictus
est, suum reliquit imperium: unde apud Livium est error, qui
Ascanius Albam condiderit. Postea Albani omnes reges Silvii dicti
sunt ab huius nomine, sicut hodieque Romani imperatores Augusti
vocantur, Aegyptii Ptolomaei, Persae Arsacidae, Latini Murrani,
ut «Murranum hic atavos et avorum antiqua sonantem nomina per
regesque actum genus omne Latinos». PVRA IVVENIS QVI NITITVR
HASTA id est sine ferro, nam hoc fuit praemium apud maiores eius
qui tunc primum vicisset in proelio, sicut ait Varro in libris De
gente populi Romani.

763. SILVIVS ALBANVM NOMEN quia omnes Silvii dicti sunt. TVA
POSTVMA PROLES postumus est post humationem parentis creatus. Per
hoc autem Aenean cito ostendit esse periturum, et statim infert
consolationem dicens «quem tibi longaevo», id est deo; aevum enim
proprie aeternitas est quae non nisi in deos venit; Ennius
«Romulus in caelo cum dis genitalibus aevum degit». Male autem
vindicavit usus, per quem dixit «longaevosque senes».

766. VNDE a quo, ut «genus unde Latinum»; nam posteri eius
fuerunt qui postea apud Albanam regnavere civitatem.

767. PROXIMVS ILLE PROCAS standi ordine, non nascendi; nam sextus
est rex Albanorum. Item Numitor tertius decimus fuit.

770. SI VMQVAM REGNANDAM ACCEPERIT ALBAM Aeneas scilicet Silvius.
Et hic ostendit omnes Albanos reges Silvios dictos. ‘Acceperit’
autem a tutore qui eius invasit imperium: quod ei vix anno
quinquagesimo tertio restituit. Et rem plenam historiae per
transitum tetigit.

772. CIVILI TEMPORA QVERCV ‘civica’ debuit dicere, sed mutavit,
ut e contra Horatius «motum ex Metello consule civicum», pro
‘civilem’. Querceam autem coronam accipiebant qui in bello civem
liberassent, ideo quia ante causa vitae in hac arbore hominibus
fuit, qui glandibus vescebantur. Aliae enim erant murales, aliae
agonales, id est lemniscatae. Muralis dabatur ei qui prior murum
ascendisset.

773. HI TIBI NOMENTVM hae civitates sunt priscorum Latinorum ab
Albanis regibus constitutae; quamquam Collatiam Tarquinius
constituisse dicatur, qui, ut erat superbus, eam ex collata
pecunia constituit, unde et Collatia dicta est. Potest tamen
fieri ut ab Albanis fundata sit, aucta a Tarquinio, sicut supra
de Tarento diximus, quod Taras fecit, auxit Phalantos. Romam
etiam Romulus fecisse dicitur, quam ante Euander condidit, ut
«tunc pater Euandrus Romanae conditor arcis». VRBEMQVE FIDENAM
‘Fidenae’ dicuntur, ut ‘Thebae’; sed dixit ut «atque vetus Thebe
centum iacet obruta portis»; nam varietati studet. Vnde etiam ait
‘Pometios’, cum dicatur numero singulari Pometia.

775. CASTRVMQVE INVI una est in Italia civitas, quae Castrum
Novum dicitur: de hac ait ‘Castrum Inui’, id est Panos, qui illic
colitur. Inuus autem Latine appellatur, Graece Πάν; item
Ἐφιάλτης Graece, Latine Incubo; idem Faunus, id est Fatuus,
Fatuclus. Dicitur autem Inuus ab ineundo passim cum omnibus
animalibus, unde et Incubo dicitur. ‘Castrum’ autem civitas est;
nam castra numero plurali dicimus, licet legerimus in Plauto
«Castrum Poenorum»; quod etiam diminutio ostendit; nam
‘castellum’ dicimus.

776. NVNC SVNT SINE NOMINE TERRAE atqui in catalogo hinc est
dicturus aliquas civitates; sed ex persona sua praeoccupat.

777. QVIN ET AVO COMITEM SESE MAVORTIVS ADDET ROMVLVS Amulius et
Numitor fratres fuerunt. Sed Numitorem regno Amulius pepulit et
Iliam, eius filiam, sacerdotem Vestae fecit. De hac et Marte nati
sunt Remus et Romulus. Qui cum adolevissent, occiso Amulio avum
Numitorem in regna revocaverunt et cum eo uno anno regnaverunt.
Postea propter angustias imperii Romam captatis auguriis
condiderunt. Ergo «avo se addet comitem», aut avito se iunget
imperio, aut certe, secundum Ennium, referetur inter deos cum
Aenea: dicit namque Iliam fuisse filiam Aeneae. Quod si est,
Aeneas avus est Romuli. Vnde etiam addidit «Assaraci quem
sanguinis», nam hoc epitheton non sine causa est introductum,
quod est proprium Aeneae; nam Assaracus pater est Capyos, Capys
Anchisae, Anchises Aeneae.

779. VIDEN ‘den’ naturaliter longa est, brevem tamen eam posuit,
secutus Ennium: et adeo eius est inmutata natura, ut iam ubique
brevis inveniatur. GEMINAE STANT VERTICE CRISTAE omnino in
omnibus hoc egit Romulus, ut cum fratre regnare videretur, ne se
reum parricidii iudicaret: unde omnia duplicia habuit, quasi cum
fratre communia. Etenim ad captanda auguria montem Palatinum
Romulus tenuit, Aventinum Remus. Qui prior sex vultures vidit,
post Romulus duodecim. Et cum ille tempore, ille numero de
condenda urbe certarent, orta contentione de urbis nomine inter
exercitum, a Romuli militibus Remus occisus est. Fabulosum enim
est quod a fratre propter muros dicitur interemptus.

780. ET PATER IPSE SVO SVPERVM IAM SIGNAT HONORE merito virtutis
Mars Romulum deum esse significat: ‘superum’ enim accusativus est
singularis ab eo quod est ‘superus, superi’.

781. ILLA quam tibi saepe fata promiserunt. INCLITA graecum est,
nam κλυτόν gloriosum dicunt.

782. imperivm terris in quantum tenditur terra. ANIMOS AEQVABIT
OLYMPO magnanimitate aequabitur caelo. De hoc autem loco et
Trogus et Probus quaerunt.

783. SEPTEMQVE VNA SIBI MVRO CIRCVMDABIT ARCES bene urbem Romam
dicit septem inclusisse montes. Et medium tenuit; nam grandis est
inde dubitatio. Et alii dicunt breves septem colliculos a Romulo
inclusos, qui tamen aliis nominibus appellabantur. Alii volunt
hos ipsos, qui nunc sunt, a Romulo inclusos, id est Palatinum
Quirinalem, Aventinum, Caelium, Viminalem, Esquilinum,
Ianicularem. Alii vero volunt hos quidem fuisse, aliis tamen
nominibus appellatos: quae mutata sunt postea, ut de multis locis
et de fluminibus legimus, ut «saepius et nomen posuit Saturnia
tellus».

784. PROLE VIRVM virorum fortium. QVALIS BERECYNTIA MATER Phrygia
nam Berecyntos castellum est Phrygiae iuxta Sangarium fluvium,
ubi Mater Deum colitur. Per hanc autem comparationem nihil aliud
ostendit nisi Romanos duces inter deos esse referendos.

785. TVRRITA quia ipsa est terra, quae urbes sustinet.

788. HVC GEMINAS NVNC FLECTE ACIES totum visum tuum huc dirige et
hunc specialiter intuere. Sic Asper.

789. HIC CAESAR ET OMNIS IVLI PROGENIES ut «Iulius a magno
demissum nomen Iulo».

790. CAELI VENTVRA SVB AXEM nam cum Augustus patri Caesari ludos
funebres exhiberet, stella per diem apparuit, quam persuasione
Augusti Caesaris esse populus credidit. Hinc est «ecce Dionaei
processit Caesaris astrum». ‘Sub axem’ ergo, id est ad divinos
honores.

791. HIC VIR HIC EST ‘c’ littera pro duplici non nisi in
monosyllabis habetur, ut «hoc erat alma parens», per eorum
scilicet privilegium. Vnde falsum est quod Terentianus dicit, eam
pro metri ratione vel duplicem haberi vel simplicem. Nam si hoc
esset, etiam in disyllabis pro duabus haberi debuerat, quod
nusquam invenimus. Litterae enim naturam servari et in
polysyllabis convenit.

792. DIVI GENVS Caesaris, qui factus est deus. ‘Genus’ autem
dicit non solum iure adoptionis, sed etiam consanguinitatis: nam
Atiae fuit filius, quae erat soror Caesaris. Hic autem Augustus
Caesar hoc nomen accepit a patre adoptivo: nam ante Octavianus
dictus est a patre Octavio, Atiae marito.

793. SAECVLA QVI RVRSVS LATIO sub Saturno dicit aurea saecula
fuisse in orbe terrarum, sub Augusto tantum in Italia.

794. GARAMANTAS populi inter Libyam et Africam, iuxta κεκαυμένην.
INDOS populi orientis extremi.

795. IACET EXTRA SIDERA TELLVS nulla terra est quae non subiaceat
sideribus: unde perite addidit «extra anni solisque vias»; ut
ostenderet XII signa in quibus est circulus solis. Significat
autem Maurorum Aethiopiam ubi est Atlas, de qua Lucanus
«Aethiopumque solum, quod non premeretur ab ulla signiferi
regione poli, nisi poplite lapso ultima curvati procederet ungula
tauri».

797. TORQVET sustinet. APTVM vicinum, ut diximus supra.

798. CASPIA REGNA fines Assyriorum, in quibus sunt Πύλαι Caspiae.
Quod autem dicit verum est, nam et Suetonius ait in vita
Caesarum, responsa esse data per totum orbem nasci invictum
imperatorem.

799. MAEOTIA TELLVS Scythia, cuius palus est Maeotis.

800. TVRBANT turbantur. SEPTEMGEMINI autem septemflui.

802. FIXERIT AERIPEDEM CERVAM pro ‘aëripedem’. Vicit autem
Cerynitin cervam, dictam a loco. ‘Fixerit’ autem statuerit,
delassaverit. ERYMANTHI PACARIT NEMORA mons Arcadiae, ubi aper
ferocissimus fuit.

803. LERNAM TREMEFECERIT ARCV pro hydra paludem ipsam posuit. Et
intellegamus ante eam sagittis fuisse confixam, post exsectam et
adustam.

805. NYSAE DE VERTICE mons est Indiae de quo loquitur. Ceterum
est et Nysa civitas in qua Liber colitur, unde Nysaeus dictus
est.

806. ET DVBITAMVS pro ‘dubitas’: miscuit personam suam. Est autem
sensus: cum tibi sit tanta praeparata posteritas, dubitas
virtutem factis extendere? - id est gloriam. Aut est aliquis
timor qui te a regnis Italiae revocet?

808. QVIS PROCVL ILLE AVTEM nunc redit ad Romanos reges, qui
septem fuerunt: Romulus, Numa Pompilius, Tullus Hostilius, Ancus
Marcius, Tarquinius Priscus, Servius Tullius, Tarquinius
Superbus. Mira autem utitur phantasia ut quasi ostendat se non
agnoscere eum qui de gente Romana non fuerat. Romulo enim mortuo
cum anno senatus regnasset per decurias, taediosum visum est et
quaesitus est rex. Sed cum in urbe nullus idoneus esset inventus,
orta est bona Pompilii fama, quod esset apud Cures, civitatem
Sabinorum. Rogatus itaque per legatos accepit imperium. Qui
ferociam populi a bellis ad sacra contulit; unde etiam Numa
dictus est ἀπὸ τῶν νόμων Hic etiam canus fuit a prima aetate, ad
quod adludens dicit «incanaque menta»; item propter sacerdotium
«ramis insignis olivae».

813. OTIA QVI RVMPET de hoc Livius «ferox Romulo, quam Numae
similis». RESIDES otiosos, nimium sedentes.

814. DESVETA TRIVMPHIS a consuetudine triumphandi desciscentia.

815. IACTANTIOR ANCVS amans populi favorem. Hic Ostiam fecit.
Ancus autem dictus ἀπὸ τοῦ ἀγκῶνος, id est a cubito quem incurvum
habuisse dicitur.

816. AVRIS favoribus; unde et aurarii dicuntur favisores.

817. VIS ET TARQVINIOS REGES ANIMAMQVE SVPERBAM unus enim de
Tarquiniis fuit superbus.

818. VLTORIS BRVTI FASCESQVE VIDERE RECEPTOS vis videre etiam
ultoris Bruti fasces receptos? Historia autem hoc habet.
Tarquinius ob multa quidem superbus est dictus, praecipue tamen
propter hanc causam. Mandavit aliquando cuidam satelliti ut
cuiusdam oppidi omnes principes interimeret. Profectus ille
grande miraculum repperit. Quod cum ei renuntiasset deambulanti
cum virga in hortis, detrectans ille responsionem capita decussit
papaverum, ut satelles quid fieri vellet agnosceret. Huius
filius vitiavit nobilissimam matronam Lucretiam, quod illa dolens
se interemit. Tunc eius avunculus Brutus, rapto ex eius corpore
gladio, processit ad populum et de hac re contionatus est. Quo
facto omnibus placuit ne reciperetur rex, qui tunc Ardeam
expugnabat. Propter quod se Tarquinius cum liberis ad Porsennam
regem Tusciae contulit et bellum gessit gravissimum contra
populum Romanum. Tunc duo creati sunt consules, Brutus et
Tricipitinus, pater Lucretiae, qui et Tarquinius dicebatur: ob
quod solum est urbe depulsus et in eius locum subrogatus est
Valerius Publicola, quo mortuo item alter est factus, et alter
similiter. Quod cernens taediosum esse Vergilius Brutum solum
posuit, qui annum solus implevit. Sed Bruti filii amici erant
filiis Tarquinii: cum quibus cum inissent consilium, ut eos per
noctem intromitterent, proditi sunt a servo Vindicio et a patre
interempti. Ideo ergo ‘ultoris’, scilicet libertatis publicae et
Lucretiae pudoris.

819. SAEVASQVE SECVRES quae saevierunt etiam contra liberos.

821. PVLCHRA PRO LIBERTATE ingenti arte loquitur consideratione
personarum; factum enim laudat dicens ‘pulchra pro libertate’,
personam vituperat.

822. VTCVMQVE FERENT EA FACTA MINORES etiamsi lauderis a
posteris: extorquere debet naturae vim amor patriae.

824. QVIN DECIOS quin immo Decios respice. Hi duo fuerunt, qui
Mures dicti sunt, pater et filius. Horum alter se bello Gallico,
alter Samnitico vovit pro republica, cum Terra et Manes universum
bello vellent exercitum perdere. DRVSOSQVE PROCVL et hi duo
fuerunt. Horum prior vicit Hasdrubalem, alter est filius Liviae,
uxoris Augusti. SAEVVMQVE SECVRI ASPICE TORQVATVM hic Gallum
quendam singulari certamine superavit et eius sibi torquem
inposuit, unde nomen accepit. Hic ad urbem pergens, praecepit
filio, ut tantum castra tueretur. Ille, nacta occasione,
victoriam consecutus est. Reversus postea pater laudavit fortunam
populi Romani, sed filium, ut dicit Livius, fustuario necavit.
Ergo ‘Saevum securi’ saevum iure occidendi, non ferri genere; nam
securi non animadvertit in filium.

825. REFERENTEM SIGNA CAMILLVM Brenno duce Galli apud Alliam
fluvium deletis legionibus everterunt urbem Romam absque
Capitolio, pro quo inmensam pecuniam acceperunt. Tunc Camillus
absens dictator est factus, cum diu esset apud Ardeam in exilio
propter Veientanam praedam non aequo iure divisam et Gallos iam
abeuntes secutus est: quibus interemptis aurum omne recepit et
signa. Quod cum illic appendisset, civitati nomen dedit; nam
Pisaurum dicitur, quod illic aurum pensatum est. Post hoc tamen
factum rediit in exilium, unde rogatus reversus est.

826. FVLGERE ab eo quod est ‘fulgo fulgis’.

827. DVM NOCTE PREMVNTVR bene adlusit; nam concordiam in
humilitate tenuerunt, cum nobilitate vero in bella venerunt.

830. AGGERIBVS SOCER ALPINIS a munimentis Alpium; haec enim
Italiae murorum exhibent vicem. ‘Socer’ vero, quia Pompeius
habuit Iuliam, filiam Caesaris, quae in partu periit. Vnde etiam
isti facile inter se dimicare potuerunt. ATQVE ARCE MONOECI de
Liguria, ubi est portus Monoeci Herculis. Dictus autem Monoecus
vel quod pulsis omnibus illic solus habitavit, vel quod in eius
templo numquam aliquis deorum simul colitur, sicut in Iovis
Minerva et Iuno, in Veneris Cupido.

831. ADVERSIS INSTRVCTVS EOIS orientis enim auxiliis usus est.

832. ADSVESCITE BELLA mire dictum; ab ipsis enim quasi
consuetudinem fecit populus Romanus bellorum civilium. Septies
enim gesta sunt: ter a Caesare, contra Pompeium in Thessalia,
contra eius filium Magnum in Hispania, item contra Iubam et
Catonem in Africa; mortuo Caesare ab Augusto contra Cassium et
Brutum in Philippis, civitate Thessaliae, contra Lucium Antonium
in Perusia, Tusciae civitate, contra Sextum Pompeium in Sicilia,
contra Antonium et Cleopatram in Epiro.

834. TVQVE PRIOR TV PARCE Caesari dicit, quem clementem circa
Pompeianos legimus. Cui vult tunc hoc esse mandatum.

836. ILLE TRIVMPHATA CAPITOLIA AD ALTA CORINTHO Mummium
significat.

839. IPSVMQVE AEACIDEN necesse est ut ‘ille’ subaudiamus: Pyrrhum
enim quem Aeaciden dicit Curius et Fabricius vicerunt ferentem
Tarentinis auxilium. Hic postea fugit in Graeciam et illic est
occisus in templo. Argos vero et Mycenas alii vicerunt.

840. VLTVS AVOS aut hic distinguendum, ut sit ‘Troiae Minervae’
pro Troianae, principale pro derivativo; aut certe ‘avos Troiae’,
non quos Troia habuit avos, sed qui de Troia fuerunt, id est
avos Troianorum. TEMPLA TEMERATA MINERVAE per stuprum Cassandrae.

841. MAGNE CATO Censorium dicit, qui scripsit historias, multa
etiam bella confecit; nam Vticensem, praesente Augusto, contra
quem pater eius e dimicavit et Anticatones scripsit, laudare non
poterat. TE COSSE RELINQVAT Cossus tribunus militaris fuit. Hic
Lartem Tolumnium, a loco dictum, occidit et opima spolia
revocavit. Erit autem nominativus ‘hic Lars, huius Lartis’.

842. QVIS GRACCHI GENVS Gracchos seditiosos constat fuisse,
nobiles tamen genere; namque per Corneliam nepotes Scipionis
Africani fuerunt, unde Iuvenalis ad eam «tolle tuum precor
Hannibalem». Ergo Scipiones dicit per ‘Gracchi genus’. Duo autem
fuerunt: maior Africanus, Aemilianus minor, qui obsidione
Carthaginis ab Italia revocavit Hannibalem.

843. SCIPIADAS hi gemini fratres fuerunt. Qui cum fortissime
dimicarent in Hispania apud Carthaginem Novam, quae Spartaria
dicitur, insidiis interempti sunt. CLADEM LIBYAE Scipiones.

844. FABRICIVM paupertate gloriosum. Hic est qui respondit
legatis Samnitum aurum sibi offerentibus Romanos non aurum habere
velle, sed aurum habentibus imperare. SERRANE SERENTEM Atilius
quidam senator fuit, qui cum agrum suum coleret, evocatus propter
virtutem meruit dictaturam. Serranus autem a serendo dictus est.

845. QVO FESSVM RAPITIS FABII cur me, o Fabii, fessum ad vestram
trahitis narrationem? Aut certe ‘fessum’ tristem, ut «ter fessus
valle resedit», scilicet propter eorum mortem, nam trecenti sex
fuerunt de una familia. Qui cum coniurati cum servis et
clientibus suis contra Veientes dimicarent, insidiis apud
Cremeram fluvium interempti sunt. Vnus tantum superfuit, Fabius
Maximus, qui propter teneram adhuc pueritiam in civitate
remanserat. Hic postea cum Hannibalis impetum ferre non posset,
mora eum elusit et ad Campaniam traxit, ubi deliciis eius virtus
obtorpuit. ‘Ille’ est de quo ait Ennius «unus qui nobis cunctando
restituit rem». Sciens enim Vergilius quasi pro exemplo hunc
versum posuit.

847. EXCVDENT ALII cudendo efficient: et est rhetoricus locus.
SPIRANTIA animata. Horatius «et molles imitabitur aere capillos».

848. VIVOS VVLTVS hoc est quod dixit ‘spirantia’. Et per aes
Corinthios indicat, per marmor Parios, per actionem causarum
Athenienses, per astronomiam Aegyptios et Chaldaeos.

852. PACIS MOREM leges pacis.

855. SPOLIIS MARCELLVS OPIMIS hic Gallos et Poenos equestri
certamine superavit. Viridomarum etiam, Gallorum ducem, manu
propria interemit et opima retulit spolia, quae dux detraxerat
duci, sicut Cossus Larti Tolumnio.

856. SVPEREMINET OMNES virtutis genere.

857. REM ROMANAM statum reipublicae. TVRBANTE TVMVLTV ideo
‘tumultu’, quia res in Italia geritur.

858. SISTET confirmabit, corroborabit.

859. TERTIAQVE ARMA PATRI SVSPENDET CAPTA QVIRINO et tertia opima
spolia suspendet patri, id est Iovi, ‘capta Quirino’, qualia et
Quirinus ceperat, id est Romulus, de Acrone, rege Caeninensium,
et ea Iovi suspenderat. Possumus et, quod est melius, secundum
legem Numae hunc locum accipere, qui praecepit prima opima spolia
Iovi Feretrio debere suspendi, quod iam Romulus fecerat; secunda
Marti, quod Cossus fecit; tertia Quirino, quod fecit Marcellus.
Quirinus autem est Mars, qui praeest paci et intra civitatem
colitur, nam belli Mars extra civitatem templum habuit. Ergo aut
‘suspendet patri’, id est Iovi; aut ‘suspendet patri Quirino’.
Varie de hoc loco tractant commentatores, Numae legis inmemores,
cuius facit mentionem et Livius.

861. EGREGIVM FORMA IVVENEM ET FVLGENTIBVS ARMIS tria sunt
secundum Carminium: pulchritudo, aetas, virtus. Significat autem
Marcellum, filium Octaviae, sororis Augusti, quem sibi Augustus
adoptavit. Hic sexto decimo anno incidit in valetudinem et periit
octavo decimo in Baiano, cum et aedilitatem gereret. Huius
mortem vehementer civitas doluit, nam et adfabilis fuit et
Augusti filius. Ad funeris huius honorem Augustus sescentos
lectos intra civitatem ire iussit; hoc enim apud maiores
gloriosum fuerat et dabatur pro qualitate fortunae; nam Sulla sex
milia habuit. Igitur cum ingenti pompa adlatus et in campo
Martio est sepultus. Ergo modo in Augusti adulationem quasi
epitaphion ei dicit. Et constat hunc librum tanta pronuntiatione
Augusto et Octaviae esse recitatum, ut fletu nimio imperarent
silentium nisi Vergilius finem esse dixisset. Qui pro hoc aere
gravi donatus est, id est massis; nam sic et Livius argentum
grave dicit, id est massas.

862. SED FRONS LAETA PARVM omen est mortis futurae. Ex Contrario
alibi «incipe parve puer risu cognoscere matrem».

863. VIRVM QVI SIC COMITATVR Marcellum, cui similis est.

865. QVI STREPITVS propter aedilitatem. INSTAR similitudo. Et est
nomen quod non recipit praepositionem; ‘ad instar’ enim non
dicimus; quod Probus declinat.

869. OSTENDENT TERRIS HVNC TANTVM FATA parum inlucescet, mox
peribit.

871. VISA POTENS SVPERI cum indignatione dicit: invidistis et
gloriae Romanae et vestris muneribus; nam infelicitas vestra sunt
munera. PROPRIA perpetua, ut «propriamque dicabo».

872. MAVORTIS CAMPVS in quo est sepultus.

874. FVNERA propter sescentos lectulos.

875. IN TANTVM SPE TOLLET AVOS erigit generis antiquitatem. Et
rhetorice spem laudat in puero, quia facta non invenit. Est autem
Ciceronis in dialogo Fannio «causa difficilis laudare puerum:
non enim res laudanda, sed spes est».

876. NEC ROMVLA QVONDAM pro ‘Romuli’, ut «quos Africa terra
triumphis dives alit». ‘Quondam’ autem potest et praeteriti esse
et futuri.

881. FODERET CALCARIBVS ARMOS species pro genere: equi ‘armos’
pro equo posuit; non enim possunt armi calcaribus fodi.

882. FATA ASPERA RVMPAS posse aliqua ratione fata disrumpi per
transitum docet.

883. TV MARCELLVS ERIS talis qualis est Marcellus.

884. PVRPVREOS FLORES ut saepe diximus, propter sanguinis
similitudinem, quia aut anima est, aut animae sedes. NEPOTIS
posteri: non enim re vera nepos fuit.

885. INANI MVNERE secundum Epicureos, non profuturo.

886. SIC ista noscentes.

887. AERIS IN CAMPIS conlisionem fecit. Locutus autem est
secundum eos qui putant Elysium lunarem esse circulum.

889. INCENDITQVE ANIMVM nam supra ait «et dubitamus adhuc
virtutem extendere factis?».

890. EXIN deinde. Confert autem in conpendium narrationis
prolixitatem; sic Terentius propter longum actum ait «intus
despondebitur, intus transigetur, si quid est quod restat».

893. SVNT GEMINAE SOMNI PORTAE pro somniorum. Est autem in hoc
loco Homerum secutus; hoc tantum differt, quod ille per utramque
portam somnia exire dicit, hic umbras veras, per quas somnia
indicat vera. Et poetice apertus est sensus: vult autem intellegi
falsa esse omnia quae dixit. Physiologia vero hoc habet: per
portam corneam oculi significantur, qui et cornei sunt coloris et
duriores ceteris membris; nam frigus non sentiunt; sicut et
Cicero dicit in libris de deorum natura. Per eburneam vero portam
os significatur a dentibus. Et scimus quia quae loquimur falsa
esse possunt, ea vero quae videmus sine dubio vera sunt. Ideo
Aeneas per eburneam emittitur portam. Est et alter sensus: Somnum
novimus cum cornu pingi. Et qui de somniis scripserunt dicunt ea
quae secundum fortunam et personae possibilitatem videntur
habere effectum. Et haec vicina sunt cornu: unde cornea vera
fingitur porta. Ea vero quae supra fortunam sunt et habent nimium
ornatum vanamque iactantiam dicunt falsa esse; unde eburnea
quasi ornatior porta fingitur.

896. INSOMNIA id est somnia.

899. SECAT tenet; unde et sectas dicimus ab eo quod propositum
tenent.

900. AD CAIETAE PORTVM a persona poetae prolepsis; nam Caieta
nondum dicebatur.

 <COMMENTARIORVM SERVII G. IN AENEIDOS VERGILII LIBROS LIBER
SEPTIMVS>  

1. Vt et in principio diximus, in duas partes hoc opus divisum
est: nam primi sex ad imaginem Odyssiae dicti sunt, quos
personarum et adlocutionum varietate constat esse graviores, hi
autem sex ad imaginem Iliados dicti sunt, qui in negotiis
validiores sunt: nam et ipse hoc dicit «maius opus moveo». Et re
vera tragicum opus est, ubi tantum bella tractantur. TV QVOQVE
sicut Misenus, Palinurus etiam. NOSTRIS Italicis, ut «non eadem
arboribus pendet vindemia nostris», non, ut Donatus ait,
navigabilibus. AENEIA NVTRIX hanc alii Aeneae, alii Creusae, alii
Ascanii nutricem volunt. Lectum tamen est in philologis in hoc
loco classem Troianorum casu concrematam, unde Caieta dicta est
ἀπὸ τοῦ καίειν.

3. SERVAT tenet, possidet, ut «servantem ripas alta non vidit in
herba».

4. HESPERIA IN MAGNA ‘magna’ propter Hispaniae discretionem. SI
QVA EST EA GLORIA secundum Epicureos. Bene autem interest funeri
postquam ab inferis rediit, sicut interfuit antequam descenderet,
ut medium actum ostenderet.

6. QVIERVNT Hebrus ‘quierant’ legit.

7. TENDIT ITER VELIS quia prout vela extensa fuerint, ita etiam
cursus extenditur, in quo navis est iter. Nam ait supra «flecte
viam velis». Et aliud est iter velis tendere aliud per vela iter
tendere. Et multi dicunt inproprie dictum, multi nimium proprie.
Constat tamen secundum illud dictum quod ait «flecte viam velis»,
quod si dicimus bene procedit et ‘tende viam velis’, ut in ipsis
velis ratio sit viae.

8. ADSPIRANT AVRAE IN NOCTEM quia, ut diximus, temporum mutatione
ventus vel minuitur vel augetur. ‘In noctem’ autem circa noctem.
Et quotiens tempus exprimitur, accusativum regit ista
praepositio.

9. <NEC> LVNA NEGAT litotes; nam dicit ‘large praestat’, ut
«munera nec sperno». TREMVLO SVB LVMINE ita enim mobilitas aquae
facit videri.

10. CIRCAEAE RADVNTVR LITORA TERRAE ut diximus supra, mons iste
antehac insula fuit, paludibus enim a continenti segregabatur,
quas exclusit limus de Albanis montibus fluens. Et dicebatur
Aeaeus ab horrore transeuntium, quod homines mutabantur in feras.
In hoc summo oppidum fuit, quod et Circeium dictum est et
Circei<i>; nam utrumque Livius dicit.

11. DIVES non addidit cuius rei, cum soleat, ut «dives equum,
dives pictai vestis et auri». INACCESSOS inaccessibiles,
inaccedendos, non ad quos nullus accessit; nam Vlixes illuc
venit. Ergo ‘inaccessos’ ad quos nullus debeat accedere, ut «aut
inlaudati nescit Busiridis aras», hoc est inlaudabilis, nam ab
Isocrate constat esse laudatum.

12. RESONAT CANTV resonare facit. SVPERBIS nobilibus propter
antiquam oppidi magnitudinem.

13. ODORATAM pro ‘odoriferam’. Hoc autem ideo, quia usus olei
apud maiores non fuit, praecipue in Italia.

14. ARGVTO PECTINE garrulo, stridulo, sonanti, ut «forte sub
arguta consederat ilice Daphnis». PERCVRRENS P. TELAS aut manu
percurrens aut ictu pectinis, ut videmus; aut quia apud maiores
stantes texebant, ut hodie linteones videmus. Est autem Homeri,
qui ait ἱστὸν ἐποιχομένη.

15. GEMITVS IRAEQVE gemitus irascentium leonum, ἓν διὰ δυοῖν.

16. SERA SVB NOCTE quasi eo tempore, quo naturali libertate uti
consuerunt. ‘Sub sera nocte’ per noctem seram. RVDENTVM
naturaliter ‘ru’ longa est: Persius «findor ut Arcadiae pecuaria
rudere dicas». Systolen ergo fecit. Ruditus autem proprie est
clamor asinorum, sicut grunnitus porcorum, ranarum coax: quae
nomina a sono vocis constat esse composita.

17. PRAESEPIBVS caveis, ubi aluntur: non enim re vera praesepia
habent.

19. DEA SAEVA aut per se, aut herbis potentibus saeva. Circe
autem ideo Solis fingitur filia, quia clarissima meretrix fuit et
nihil est sole clarius. Haec libidine sua et blandimentis
homines in ferinam vitam ab humana deducebat ut libidini et
voluptatibus operam darent, unde datus est locus fabulae. Aperte
Horatius «sub domina meretrice fuisset turpis et excors».

20. IN VVLTVS AC TERGA FERARVM corrumpebatur enim in illis
sensus: animus namque idem manebat.

21. PII PATERENTVR TROES ergo impii qui pertulerunt: impii autem
propter occisa Solis armenta.

23. NEPTVNVS VENTIS I. V. S. physice locutus est: motu enim aquae
ventus creatur, ut videmus in bombis organorum.

24. PRAETER VADA FERVIDA periculosa navigantibus. Et est tmesis.

26. IN ROSEIS FVLGEBAT LVTEA BIGIS ‘lutea’ est crocei coloris, ut
«croceo mutabit vellera luto»: unde multi iungunt ‘inroseis’, id
est non rubicundis, ne sit contrarium. Tamen secundum Homerum
dictum est, qui interdum ῥοδοδάκτυλον, id est rosei coloris
digitos habentem, interdum κροκόπεπλον dicit Auroram, id est
crocei coloris veste circumdatam.

27. CVM VENTI POSVERE cum ortu diei quievere: ‘posuere’ enim
quievere est, sicut contra ‘ferre’ flare dicimus, ut «fieret
vento mora ne qua ferenti», id est flanti. OMNISQVE REPENTE
RESEDIT FLATVS ‘omnis’, id est et qui ripae est, et qui pelagi,
qui altanus vocatur.

28. TONSAE remi dicti a <tondendis et> decutiendis fluctibus,
sicut tonsores a tondendis et decutiendis capillis.

29. LVCVM PROSPICIT in quo erat fluminis numen: diximus enim
numquam sine religione lucum a Vergilio positum.

30. HVNC INTER per hunc: Terentius «dum rus eo, coepi egomet
mecum inter vias». Est autem crebra Frontonis elocutio. AMOENO
umbroso, silvis circumdato.

31. FLAVVS ARENA epitheton proprium. Et sciendum exitum Tiberini
fluminis naturalem non esse nisi circa Ostiam, ubi prima Aeneas
castra constituit: nam aliter non procedit quod ait «murorum in
parte sinistra opposuere aciem: nam dextera cingitur amni».
Postea enim in Laurolavinio castra fecit ingentia, quorum
vestigia adhuc videntur.

33. ADSVETAE RIPIS VOLVCRES bono compendio usus est.

34. AETHERA MVLCEBANT lenibant. Corporalia enim sunt elementa, ut
diximus supra; non enim mulcetur nisi quod corporale est. Supra
ait «totamque infusa per artus».

37. NVNC AGE hinc est sequentis operis initium: ante dicta enim
ex superioribus pendent. Sane ERATO pro Calliope posuit. TEMPORA
RERVM quia, ut diximus supra, secundum Lucretium tempora nisi ex
rebus colligantur, per se nulla sunt.

38. LATIO ANTIQVO quia duo sunt, vetus et novum, sicut et in iure
lectum est.

40. EXORDIA PVGNAE cervi interitum.

42. ACTOS aut collectos, aut re vera compulsos: quod est veri
simile propter illud «longa placidas in pace regebat».

43. TOTAMQVE SVB ARMA COACTAM collectam, ut «Tityre, coge pecus».
‘Totam’ autem ὑπερβολικῶς dixit.

47. HVNC FAVNO ET NYMPHA GENITVM LAVRENTE MARICA quidam deus est
Fatuclus. Huius uxor est Fatua. Idem Faunus et eadem Fauna. Dicti
autem sunt Faunus et Fauna a vaticinando, id est fando, unde et
fatuos dicimus inconsiderate loquentes. Ergo Faunae vel Fatuae
nomen quasi asperum fugit poeta, et Maricam dixit fuisse uxorem
Fauni. Est autem Marica dea litoralis Minturnensium iuxta Lirin
fluvium: Horatius «et innantem Maricae litoribus tenuisse Lirin».
Quod si voluerimus accipere uxorem Fauni Maricam, non procedit:
dii enim topici, id est locales, ad alias regiones non transeunt.
Sed potest dictum esse per poeticam licentiam ‘Laurente Marica’,
cum sit Minturnensium. Dicunt alii per Maricam Venerem intellegi
debere, cuius fuit sacellum iuxta Maricam, in quo erat scriptum
ΠΟΝΤΙΗ ΑΦΡΟΔΙΤΗ. Sane Hesiodus Latinum Circes et Vlixis filium
dicit, quod et Vergilius tangit dicendo «Solis avi specimen». Sed
quia temporum ratio non procedit, illud accipiendum est Hygini,
qui ait Latinos plures fuisse, ut intellegamus poetam abuti, ut
solet, nominum similitudine.

48. ACCIPIMVS propter varias opiniones hoc adiecit, ut Sallustius
«urbem Romam, sicuti ego accepi, condidere atque habuere initio
Troiani».

49. VLTIMVS AVCTOR primus, ut ‘supremum’ summum dicimus: «pro
supreme Iuppiter».

51. PRIMAQVE ORIENS EREPTA IVVENTA per transitum tangit
historiam. Amata enim duos filios, voluntate patris Aeneae
spondentes sororem, factione interemit: unde et ‘erepta’ dixit,
quasi per vim. ‘Fato’ autem dicit voluntate: nam dii id fantur
quod sentiunt, non ut homines, de quibus lectum est «aliud
clausum in pectore, aliud in lingua promptum habere».

53. IAM MATVRA VIRO IAM P. N. A. non est iteratum, sed secundum
ius dictum, in quo et ex annorum ratione et ex habitu corporis
aetas comprobatur. Primum ergo ad habitum, secundum ad annos
pertinet.

54. LATIO Latium pars est Ausoniae: unde dixit primo quod minus
est, sic intulit «totaque Ausonia».

56. PETIT ANTE ALIOS aut ‘ante alios petit’, aut ‘pulcher ante
alios’.

57. MIRO AMORE nova intemperantia.

58. SED VARIIS propter apes, incendium, oraculum Fauni. PORTENTA
signa quae sunt media: nam et bona et mala sunt portenta.

59. LAVRVS ERAT Latinus post mortem fratris Lavini cum Lavinuum
amplificaret, ab inventa lauro Laurolavinium id appellavit. IN
PENETRALIBVS penetrale est omnis interior pars domus, licet sit
intecta: unde laurum in penetralibus fuisse non mirum est.

60. METV religione, quae nascitur per timorem.

61. PRIMAS CVM C. ARCES ‘primas’ circa laurum scilicet: nam iam
civitas fuerat.

65. TRANS AETHERA aetherem pro aere posuit.

66. OBSEDERE APICEM verbum obpugnationis est ‘obsedere’, quo usus
est signate propter bellum futurum. PER MVTVA invicem: et est
absolutum. Melissus qui de apibus scripsit ait «duobus pedibus se
tenent et duobus alias sustinent».

68. VATES divinus: per quam autem artem non dixit, nec nomen
eius; sed datur intellegi coniecturis eum quibusdam futura
dixisse.

69. PARTES PETERE A. E. intellegimus ab infero mari apes venisse,
unde et Troiani. ‘Partes’ autem ‘easdem’ summitates rerum petere
dicit, sicut apes apicem lauri, per quam advenarum victoria
enuntiatur.

71. CASTIS piis. Et sciendum Latinum sacrificasse iuxta stante
Lavinia.

73. NEFAS absoluta parenthesis. Et est hypallage «comprendere
crinibus ignem», cum ignis crines comprehendat.

76. FVMIDA in fumo est causa lacrimarum.

77. VVLCANVM SPARGERE incendium bellicum significat. His autem
duobus hoc ab augurio distat Ascanii, fumo et aspersione
flammarum.

81. FAVNI Faunus ἀπὸ τῆϛ φωνῆς dictus, quod voce, non signis
ostendit futura.

82. LVCOSQVE in lucis. SVB ALBVNEA in Albunea. ALTA quia est in
Tiburtinis altissimis montibus. Et Albunea dicta est ab aquae
qualitate, quae in illo fonte est: unde etiam nonnulli ipsam
Leucotheam volunt. Sciendum sane unum nomen esse fontis et
silvae.

84. SACRO FONTE nullus enim fons non sacer. MEPHITIN mephitis
proprie est terrae putor, qui de aquis nascitur sulphuratis, et
est in nemoribus gravior ex densitate silvarum. Alii Mephitin
deum volunt Leucotheae conexum, sicut est Veneri Adonis, Dianae
Virbius. Alii Mephitin Iunonem volunt, quam aërem esse constat.
Novimus autem putorem non nisi ex corruptione aëris nasci, sicut
etiam bonum odorem de aëre incorrupto, ut sit Mephitis dea odoris
gravissimi, id est grave olentis.

85. HINC ITALAE GENTES commendatio oraculi. OENOTRIA TELLVS
proprie Sabinorum tractus.

87. SVB NOCTE SILENTI per noctem silentem.

88. INCVBVIT incubare dicuntur proprie hi qui dormiunt ad
accipienda responsa: unde est «ille incubat Iovi», id est dormit
in Capitolio, ut responsa possit accipere.

90. VARIAS AVDIT VOCES scilicet propter multa simulacra. FRVITVR
pascitur: quod de rebus tantum bonis dicimus.

91. ACHERONTA ADFATVR AVERNIS potestates quae sunt in Acheronte,
ad quem per Avernum venitur. Hoc autem ideo, quia Faunus infernus
dicitur deus: et congrue; nam nihil est terra inferius, in qua
habitat. Hinc est quod eum Horatius inducit nocentem, dicens
«lenis incedas abeasque parvis aequus alumnis».

92. PATER IPSE aut honoris est, aut pater Laviniae.

93. CENTVM aut pro qualitate fortunae, unde et ‘rite’ dixit: aut
finitum pro infinito posuit.

94. TERGO pro tergoribus, id est coriis.

97. THALAMIS NEV CREDE PARATIS propter Turnum.

98. VENIENT melius ‘veniunt’, ut iam eos venire significet.
GENERI plurali usus est pro singolari.

99. A STIRPE stirpem cum de genere dicimus, tantum femininum est,
cum de arbore et masculini generis [et feminini] invenitur, ut
«sed stirpem Teucri nullo discrimine sacrum», contra Horatius hae
<stirpes>: «stirpesque raptas et pecus et domos».

100. SVB PEDIBVS sub imperio suo ac potestate.

102. MONITVSQVE alibi monita dixit, ut «Carmentis Nymphae monita
et deus auctor Apollo».

103. NON IPSE SVO PREMIT O. L. quo a se repelleret generos.

104. SED CIRCVM LATE VOLITANS tmesis est ‘circum’ ‘volitans’.

109. ADOREA LIBA ador proprie est genus farris, liba autem sunt
placentae de farre, melle et oleo, sacris aptae.

110. SVBICIVNT subponunt in epularum locum. ILLE qui per harpyiam
vaticinatus est, ut «quae Phoebo pater omnipotens».

111. ET CEREALE SOLVM solum dicitur omne quod aliquid sustinet,
unde de mari supra ait «subtrahiturque solum». Sic nunc paniceas
mensas, id est epularum sustentaculum, solum vocavit.

112. FORTE ALIIS abundat ‘forte’.

115. FATALIS CRVSTI ad negotium respexit Aeneae, cui hic erat
finis laborum. ‘Crustum’ autem et ‘crusta’. Neutraliter dicimus
de his quae comedi possunt: Horatius «ut pueris olim dant
crustula blandi doctores», Iuvenalis «nos colaphum incutimus
lambenti crustula servo». Feminino autem genere fragmenta
dicimus, quae comesse non possumus, ut «concrescunt subitae
currenti in flumine crustae». QVADRIS aut mensis: et est
antonomasia, nam supra ‘orbem’ dixit: aut ‘quadris’ fragmentis
accipimus, ut Iuvenalis «ut bona summa putes aliena vivere
quadra».

117. ADLVDENS aut vacat ‘ad’, et ludentem significat: aut certe
‘adludens’ ad responsi fidem verba componens. LABORVM FINEM
scilicet maritimorum: nam in terra multa passurus est, ut ait
sibylla «sed terrae graviora manent».

118. PRIMAMQVE LOQVENTIS AB ORE E. P. hoc est, adhuc loquente
Ascanio intellexit famem, quam fata praedixerant.

119. NVMINE PRESSIT oraculi fide ab Heleno et Anchisa praedicti.
‘Pressit’ autem vocem Ascanii, quo posset ipse numina deprecari.

120. FATIS MIHI DEBITA bona periphrasi est, ne ‘fatalis’ diceret,
quod est medium: et in precibus nihil esse ambiguum debet.

121. O FIDI Aeneae scilicet, non Troiae, quam nequivere servare.

122. HIC DOMVS aut familia, ut «da propriam, Thymbraee, domum»:
aut ordo est, hic est patria, hic domus; ante enim patria est,
sic domus.

125. ACCISIS undique consumptis. Et hoc est apud nos ‘am’, quod
apud Graecos ἀμφί. Hinc est «amsancti valles», id est undique
sancti.

128. HAEC ERAT ILLA FAMES ac si diceret: hoc fuerat timendum
periculum, quod pericula determinat.

131. HABEANT habitant; hoc enim frequentativum est ab eo quod est
habeo. VBI MOENIA GENTIS Laurolavinium significat.

133. NVNC PATERAS L. ab eo quod continet id quod continetur.

134. ANCHISEN GENITOREM bene Iovem et Anchisen, qui causa oraculi
fuerunt. REPONITE MENSIS aut timore verborum Ascanii interrupta
renovate: aut ‘reponite’ frequenter ponite, id est crebro bibite.

135. TEMPORA RAMO IMPLICAT diebus festis ita epulabantur, id est
coronati.

136. GENIVMQVE LOCI Apollinem vult intellegi: in tutela enim eius
tota fuerat regio, ut «quam pater i. p. c. c. a., ipse ferebatur
Phoebo sacrasse Latinus». Aliter iniquum est si, cum omnes
invocet, Apollinem praetermittat, praesertim cum Helenus dixerit
«aderitque vocatus Apollo». PRIMAMQVE DEORVM quia ipsa est mater
deorum.

137. NYMPHASQVE ET ADHVC I. P. FLVMINA bonum ordinem sequitur:
sic alibi «Nymphae, Laurentes Nymphae, genus amnibus unde est».

138. NOCTEM NOCTISQVE O. SIGNA quae noctem sequuntur, ut nymphas
flumina: invocat enim sibi coniuncta.

139. PHRYGIAMQVE EX ORDINE aut ‘contigue’, quia Idaeum dixerat
Iovem: aut certe ‘rite’, id est more sollemni.

140. DVPLICES duos. CAELO autem Venerem. EREBO Anchisen.

141. CAELO CLARVS AB ALTO in serenitate, quod est augurii; nam si
caelo nubilis fur<oris> causa est.

142. RADIIS ET AVRO radiis aureis. ARDENTEM NVBEM alii fulmen
nubem ardentem dicunt, ut Lucanus «atque ardens aëre solo», quos
hoc loco secutus est. Alii fulmen dicunt aëris scissione ardentem
rimam, quos alibi sequitur dicens «ignea rima micans percurrit
lumine nimbos».

146. CERTATIM INSTAVRANT EPVLAS id est «et vina reponite mensis».

147. VINA CORONANT pro ‘pateras’. MAGNO autem OMINE caelesti
dicit: alibi «nam te maioribus ire per altum auspiciis manifesta
fides».

150. HAEC FONTIS STAGNA NVMICI ista iam ab incolis discuntur.
Quod autem ait ‘stagna’ verum est: nam Numicus ingens ante
fluvius fuit, in quo repertum est cadaver Aeneae et consecratum.
Post paulatim decrescens in fontem redactus est, qui et ipse
siccatus est sacris interceptus: Vestae enim libari non nisi de
hoc fluvio licebat.

152. ORDINE AB OMNI ex omni qualitate dignitatum: quod apud
Romanos in legatione mittenda hodieque servatur.

153. AVGVSTA AD MOENIA augurio consecrata. Hinc paulo post illud
est «tectum augustum, ingens». Et nisi in augusto loco consilium
senatus habere non poterat: unde templum Vestae non fuit augurio
consecratum, ne illuc conveniret senatus, ubi erant virgines; nam
haec fuerat regia Numae Pompilii: ad atrium autem Vestae
conveniebat, quod a templo remotum fuerat.

157. FOSSA sulco. Et sunt ista reciproca; nam et sulcum ponit pro
fossa, ut «ausim vel tenui sulco committere vitem», id est
fossa.

158. MOLITVRQVE LOCVM praeparat. PRIMASQVE IN LITORE SEDES ideo
‘primas’, quia imperium translaturus est Lavinium. Et sciendum
civitatem, quam primo fecit Aeneas, Troiam dictam secundum
Catonem et Livium: quod et ipse dicit «nec te Troia capit».

159. CASTRORVM IN MOREM brevem scilicet. PINNIS ATQVE AGGERE
muro, in quo pinnae sunt. Et est synecdoche. ‘Aggere’ autem
fossa.

160. IAMQVE ITER EMENSI TVRRES ET T. L. hypermetrus versus.

161. MVROQVE SVBIBANT alibi per accusativum, ut «Aeneae subiit
mucronem ipsumque morantem sustinuit». Et hoc secundum naturam
est, nam ‘it sub mucronem’ dicimus: per dativum enim figuratum
est.

162. PVERI ET PRIMAEVO FLORE IVVENTVS bene Romanae militiae
exprimit morem; nam post pubertatem armis exercebantur et sexto
decimo anno militabant, quo etiam solo sub custodibus agebant.
Nec est contrarium «longa populos in pace regebat»: nam licet in
pace essent, exercitium tamen vigebat armorum.

163. DOMITANTQVE IN P. CVRRVS equos sub curribus.

164. ACRES ARCVS fortes. Et est κατάχρησις: nam acrimonia mentis
est. LENTA mollia.

165. ICTV iaculatione.

167. INGENTES ex stupore nuntii laus ostenditur Troianorum. Et
bene novitatis ostendit opinionem: ingentes enim esse quos primum
videmus opinamur. REPORTAT aut ‘re’ vacat, aut ‘re’ pro ‘ad’
posuit, ut sit ‘adportat’.

168. INTRA TECTA VOCARI dissentit hoc loco a Romana consuetudine.
Nam legati si quando incogniti venire nuntiarentur, primo quid
vellent ab exploratoribus requirebatur, post ad eos egrediebantur
magistratus minores, et tunc demum senatus extra pomeria
postulata noscebat, et ita si visum fuisset admittebantur. Sed
hoc Vergilius non sine ratione praetermisit: Latinum namque
memorem vult esse responsi et avidum satis ad externos videndos,
per quos ei promittebatur felicitas.

169. SOLIO MEDIVS CONSEDIT solium est ut diximus supra veluti
armarium de uno ligno factum ad regum tutelam, secundum alios a
soliditate dictum, secundum Asprum per antistoechon, quasi sodium
a sedendo: nam et sella quasi sedda dicta est.

170. TECTVM AVGVSTVM INGENS domum, quam in Palatio diximus ab
Augusto factam, per transitum laudat: quam quasi in Laurolavinio
fuisse commemorat.

172. HORRENDVM venerandum, non quod horrori sit.

173. HIC SCEPTRA ACCIPERE hoc in Palatio fiebat.

174. CVRIA TEMPLVM quia, ut diximus, curia non erat nisi in
augurato loco.

175. ARIETE CAESO hoc sacrificium in ianua Palatii fiebat festis
diebus.

176. PERPETVIS MENSIS longis, ad ordinem exaequatis sedentum:
maiores enim nostri sedentes epulabantur, quem morem a Laconibus
habuerunt et Cretensibus, ut Varro docet in libris de gente
populi Romani, in quibus dicit quid a quaque gente transtulerit
per imitationem.

177. EX ORDINE prout sibi successerant.

178. E CEDRO quod lignum non facile vetustate consumitur. Vnde
est cedria, quae chartam reservat: hinc est illud «et cedro digna
locuti».

179. VITISATOR non inventor vitis, sed qui vitis genus
demonstravit Italis populis. SVB IMAGINE FALCEM aut statuae
exprimit gestum, ut dicat: ita tenebat falcem, ut eam sub vultu
haberet; aut ‘sub imagine’ sub theca dicit, quae similis falcis
est.

180. SATVRNVSQVE SENEX antiqui reges nomina sibi plerumque
vindicabant deorum. Ergo Saturnus rex fuit Italiae: nam et supra
ait «veterum effigies ex ordine avorum» et infert «aliique ex
ordine reges». Hinc est quod apud Cretam esse dicitur Iovis
sepulcrum. Gabalus etiam, Romanus imperator, Solem se dici
voluit: nam Heliogabalus dictus est.

181. AB ORIGINE pro ‘Aboriginum reges’, sed est metro prohibitus.

182. PVGNANDO VVLNERA PASSI pugnando quasi reges.

183. SACRIS IN POSTIBVS ubi spolia consecrabantur.

184. CAPTIVI pro ‘captivorum’: nota figura est.

185. CRISTAE galeae: a parte totum posuit.

186. EREPTAQVE R. CARINIS bene de omni genere proeliorum spolia
illic fuisse demonstrat.

187. QVIRINALI LITVO lituus est incurvus augurum baculum, quo
utebantur ad designanda caeli spatia, nam manu non licebat.
Quirinalem autem ex persona sua dixit, qualem postea Quirinus
habuit: nam tunc adhuc non fuerat Romulus.

188. SVCCINCTVS TRABEA toga est augurum de cocco et purpura.
ANCILE scutum breve. Regnante Numa e caelo huius modi scutum
lapsum est, et data responsa sunt, illic fore summam imperii, ubi
illud esset. Quod ne aliquando posset auferri aut ab hoste
cognosci, per Mamurium fabrum multa similia fecerunt: cui et diem
consecrarunt, quo pellem virgis feriunt ad artis similitudinem.
Dicimus autem ‘hoc ancile’ et ‘haec ancilia’, ‘anciliorum’ vero
usurpavit Horatius dicens «anciliorum et nominis et togae
oblitus».

190. AVREA CONIVNX nam aliter versus non stat. Et ‘aurea’ per
ironiam dixit: ‘coniunx’ vero non quae erat, sed quae esse
cupiebat, ut «quos ego sim totiens iam dedignata maritos». Fabula
talis est. Picum amavit Pomona, pomorum dea, et eius volentis
est sortita coniugium. Postea Circe, cum eum amaret et
sperneretur, irata eum in avem, picum Martium, convertit: nam
altera est pica. Hoc autem ideo fingitur, quia augur fuit et domi
habuit picum, per quem futura noscebat: quod pontificales
indicant libri. Bene autem supra ei lituum dedit, quod est
augurum proprium: nam ancile et trabea communia sunt cum Diali
vel Martiali sacerdotibus.

194. PLACIDO PRIOR EDIDIT ORE bene ‘placido’; legatorum enim
fuerat ut ipsi ante loquerentur: sic in secundo «ultro flens ipse
videbar».

195. DICITE DARDANIDAE aut ex veste eos Troianos esse cognoscit,
quae erat propria gentium singularum; aut κατὰ τὸ σιωπώμενον
intellegimus famam, quae eos venire nuntiaverat, eandem etiam
Troianos esse dixisse: unde infert «auditique advertitis aequore
cursum». ‘Dardanidae’ autem, ac si diceret ‘o cognati’.

197. <QVID PETITIS> SIVE ERRORE VIAE SEV TEMPESTATIBVS ACTI duo
quaerit: si voluntate venistis, quid petitis? Si necessitate,
tempestas vos an error advexit?

198. VADA CAERVLA caerulum est viride cum nigro, ut est mare.

200. QVALIA MVLTA ad duo respexit, errorem et necessitatem.

201. PORTVQVE SEDETIS ante enim pro portu erat exitus fluminis.

202. NE FVGITE ne fugiatis, ne ignoretis.

203. SATVRNI GENTEM laus generis.

204. SPONTE SVA V. D. S. M. T. Xenocratis est hoc: qui cum primus
philosophiae scolam aperuisset, quod ante eum in porticibus
autem ambulantes philosophi tractarent, et interrogatus esset,
quid praestare posset discipulis suis, respondit, ut id voluntate
faciant quod alii iure coguntur. VETERIS antiqui, ac si diceret,
aurei saeculi imagine vivimus.

205. FAMA EST OBSCVRIOR quae ni esset, etiam vos sciretis.

206. AVRVNCOS ITA FERRE SENES apud veteres historiae hoc genus
fuit, ut maiores natu ante acta posteris indicarent: quod hic
indicat locus, Lucanus apertius, cum esset de Antaeo narraturus,
ait «cognita per multos docuit rudis incola patres». Quia adhuc
nec annales erant nec historiae. Aurunci vero Italiae populi
antiquissimi fuerunt. ‘Ferre’ autem quasi cum ostentatione
iactare.

207. DARDANVS Iuppiter cum Electra, Atlantis filia, Corythi regis
Italiae uxore, concubuit. sed ex Iovis semine natus est
Dardanus, ex Corythi Iasius. Dardanus profectus ad Phrygiam,
Ilium condidit, Iasius vero Thraciam tenuit, ubi est Samos, quam
hic Samothraciam nominavit: nam Iunonis alia est Samos insula,
quamquam civitas Thraciae, quae est in Cephallenia, Same dicatur.
Vnde postea cum responsum esset «antiquam exquirite matrem» et
Aeneas Italiam peteret, de Thracia Samothracas deos sustulit et
secum pertulit propter originem matris. IDAEAS PHRYGIAE
PENETRAVIT AD VRBES quia erat et Cretae, addidit ‘Phrygiae’ ad
discretionem.

209. CORYTHI oppidum et mons dicta a rege, patre Dardani.

211. ADDIT auget, adiectione scilicet numinis sui.

212. VOCE SECVTVS plerumque enim consentimus et taciti.

213. REX conciliatio ab honore, inde a genere.

214. SVCCEDERE TERRIS ut «succedoque oneri».

215. NEC SIDVS aspectus siderum: nam tempestatem supra dixit. Nec
est bis idem positum.

217. VRBEM ADFERIMVR ad urbem ferimur.

218. EXTREMO VENIENS id est ‘primo’: nam alias ‘rediens’ diceret,
non ‘veniens’.

220. DARDANA PVBES GAVDET AVO generis origine: nam avus non est
Troianorum Iuppiter, sed Aeneae per Venerem.

222. QVANTA PER IDAEOS ad illud respondit ‘auditique advertitis
aequore cursum’, non mirum est audisse, ea quae universus orbis
agnovit.

223. TEMPESTAS vis bellorum. ACTVS conlisus.

224. FATIS per transitum et Troianos eximit culpa et Graecorum
deterit laudem.

225. TELLVS EXTREMA ut est Britanniae et omnium insularum Oceani.
REFVSO autem refluo, ut Lucanus indicat. Et est hoc Homeri.

226. ET SI QVEM EXTENTA PLAGARVM QVATTVOR audierunt etiam illi
qui separantur zona ea, quae est in medio quattuor, id est
fervens. Significat autem antipodas.

227. INIQVI ardentis.

228. DILVVIO EX ILLO ex illa vastitate. Alii hic distingunt et
mutant sensum; ut sit: quos dirimit plaga solis ardentis ex quo
mundus est constitutus, hoc est ex quo chaos esse desiit post
illud diluvium.

229. DIS SEDEM EXIGVAM PATRIIS pia et verecunda petitio. LITVSQVE
R. INNOCVVM non quod nulli noceat, sed quo vindicato nulli
possit noceri. Aliter serpentes innocuas dicimus.

230. CVNCTIS VNDAMQVE A. P. ista enim communia sunt.

231. INDECORES decus decoris facit, sicut ‘pecus pecoris’, nemus
nemoris’ ‘o’ in genetivo correptum est: omnia enim in ‘us’
exeuntia neutra in genetivo singulari paenultimam corripiunt,
excepto ‘pelagus’, quod Graecum est: unde et ‘vulgeris’ dicitur
secundum regulam, licet de hoc nomine aliud auctoritati
placuerit. Decor vero decoris facit, paenultima in genetivo
producta: omnia enim in ‘or’ exeuntia in genetivo producuntur,
exceptis quinque ‘arbor marmor memor inmemor aequor’. Vnde
quaeritur ‘indecores’ a quo sit nominativo: ab eo quod est
‘indecus’ non potest venire, quia lectum non est et quia ‘decus’
neutrum regit genus, non masculinum. Restat ut dicamus ab eo quod
est ‘hic decor’, venire ‘indecores’, nam et lectum est. Sed
decor decoris facit producta paenultima, quam Vergilius
corripuit. Ergo aut systole est, aut certe dicimus huius nominis
nominativum non inveniri, sicut in multis nominibus fit: quod et
melius est, nam systole sine exemplo fieri non debet. Verecunde
autem hoc dicit, sua coniunctione etiam ornari Italos.

232. ABOLESCET abolebitur.

233. TROIAM id est Troianos.

234. FATA PER AENEAE IVRO quae iam novit Latinus, oraculo
scilicet Fauni, per quod audiit «externi venient generi».

235. SIVE FIDE S. Q. B. EST E. ET A. in his enim dextera
comprobatur, fide et virtute.

237. VITTAS quae pendebant in ramo religatae: alibi «et vitta
comptos voluit praetendere ramos».

241. HVC REPETIT scilicet Dardanus, id est Aeneas, qui et
Dardanus, ut diximus supra, vocabatur. Et bene ‘repetit’, non
‘petit’, quasi ad sua. INGENTIBVS Deliis, quae magna constat
fuisse.

243. FORTVNAE PARVA PRIORIS bene medium tenuit: nam ne laudare
videretur, ait ‘parva’, ne deformaret, nam durum est aliquid ab
infelicibus accipere, ait ‘fortunae prioris’.

245. HOC PATER ANCHISES AVRO LIBABAT AD ARAS pateram significat.

246. HOC PRIAMI GESTAMEN ERAT diadema dicit: nam sceptrum paulo
post dicturus est.

247. SACERQVE TIARAS pilleum Phrygium dicit. Et sciendum ‘hic
tiaras’ per usurpationem dictum, nam ‘haec tiara’ dicitur: melius
ergo Iuvenalis «et Phrygia vestitur bucca tiara».

250. OBTVTV TENET ORA ordo est: Latinus defixa tenet ora et
obtutu tenet, id est intuitu solo haeret inmobilis.

251. INTENTOS VOLVENS OCVLOS cogitantis est gestus: sic de Boccho
Sallustius «vultu et oculis pariter atque animo variis».

252. PVRPVRA REGEM P. M. ideo non movebat purpura Latinum quia
rex erat. Et in purpura est ‘Iliadum labor’.

256. PORTENDI porro tendi, praedici, significari.

257. PARIBVS AVSPICIIS pari potestate. Et tractum est ex
comitiis, ut diximus supra.

259. DI NOSTRA INCEPTA SECVNDENT secundum antiquam consuetudinem
locuturus de publicis rebus, id est de pace et regiis nuptiis,
facit ante deorum commemorationem, sicut etiam in Catonis
orationibus legimus. Hinc est in divinatione «si quid ex aliqua
vetere oratione Iovem ego optimum maximum». Ipse etiam Vergilius
«praefatus divos solio rex infit ab alto».

260. AVGVRIVM propter ea quae dicta sunt supra. QVOD OPTAS id est
pax.

261. NEC SPERNO quia dixerat «fortunae parva prioris». Et est
figura litotes, id est libenter accipio.

262. VBER AGRI ubertas: alibi «pecorique et vitibus almis aptius
uber erit». Et est maior petitione promissio: nam illi tantum
litus petierant.

266. PACIS ERIT foederis: ab eo quod sequitur id quod praecedit.
TYRANNI graece dixit, id est regis, nam apud eos regis et tyranni
nulla discretio est: licet apud nos incubator imperii tyrannus
dicatur. Sane apud Graecos hic et haec τύραννος declinatur.

268. EST MIHI NATA male multi arguunt Vergilium quod Latinum
induxit ultro filiam pollicentem, nec oraculum considerantes,
quia Italo penitus dari non poterat, nec Aeneae meritum, quem
decebat rogari. Nam antiquis semper mos fuit meliores generos
rogare: Terentius «hac fama inpulsus Chremes ultro ad me venit,
unicam gnatam suam». Hesiodus etiam περὶ γυναικῶν inducit multas
heroidas optasse nuptias virorum fortium.

269. SORTES abusive pro oraculis posuit; nam sortes ducuntur, hic
autem a Fauno oraculum, non sortes acceperat. PLVRIMA CAELO
MONSTRA aut per augmentum dixit, aut etiam alia visa significat:
nam duo plurima non sunt.

271. HOC LATIO RESTARE CANVNT hoc Italiam manere significant: nam
sic dicimus ‘hoc mihi restat’, id est ‘manet me illa res’.

273. MENS AVGVRAT ‘auguro’ dicimus secundum Plinium, cum
praesagio mentis futura colligimus, ‘auguror’ vero tunc, cum
futura veris captamus auguriis.

274. NVMERO OMNI de trecentis. Et perite; nam in legione non nisi
trecenti equites erant: quae habebat sex milia virorum, per quod
ostendit unam habuisse legionem Latinum: item alio loco
«tercentum, scutati omnes, Vulcente magistro».

275. IN PRAESEPIBVS ALTIS multa non propter se, sed propter aliud
dicuntur: nam per praesepia alta equorum magnitudo monstratur,
ut Homerus βαθύπεπλος Ἑλένη, id est longa per longas vestes.

276. ORDINE pro meritis singulorum.

277. TAPETIS tertio declinatur hoc nomen: hoc ‘tapetum’ huius
‘tapeti’, ut ‘templum templi’, unde est ‘his tapetis' hoc loco:
item ‘hoc tapete’, ut ‘sedile sedilis’, unde est «qui forte
tapetibus altis exstructus». Declinatur et graece ὁ τάπης τοῦ
τάπητος, unde est «pulchrosque tapetas» τοὺς τάπητας.

278. DEMISSA MONILIA PENDENT suspendenda pronuntiatio est, ut
crescat ambitus: nam monilia non nisi in hominibus dicimus, quae
nunc ad laudem pro phaleris posuit.

282. PATRI QVOS DAEDALA CIRCE ingeniosa. Et hoc fingit eam
fecisse. Tractum autem est de Homero, qui tales equos habuisse
inducit Anchisen. Et bene est compositum propter illud quod supra
ait «Troiaeve opulentia deerit», ut Troianis nihil de prisca
rerum copia deesse videatur. GENTE autem abusive dixit de equis
cum gens hominum sit.

283. NOTHOS materno ignobiles genere. Est autem nomen hoc
Graecum, nam in latinitate deficit.

284. DICTIS DONISQVE LATINI equis et pacis nuptiarumque
promissione.

286. INACHIIS SESE REFEREBAT AB ARGIS bene ‘Inachiis’; non enim
una est Argos. Fuit namque et in Italia, quam Diomedes condidit,
quae primo Argi, post Argyrippa, post Arpi dicta est. Fuit et in
Thessalia: Lucanus «ubi nobile quondam nunc super Argos arat».
Fuit et haud longe ab Athenis, quod a siti Argos Dipsion dictum
est. Apud quos erat magna societas inter eos scilicet qui uno
puteo utebantur: unde et fratrias dixerunt ἀπὸ τοῦ φρέατος, quas
tribus vocamus. Et notandum quod, ubi bonus sequitur eventus
Troianos, Iuno longe fuisse inducitur: et congrue, quasi numen
inimicum, quod praesens posset nocere.

287. AVRASQVE INVECTA TENEBAT per elementum suum ibat.

289. ABVSQVE ‘abusque’ et ‘adusque’ usurpative dicimus:
praepositio enim nec adverbio iungitur nec praepositioni, ‘usque’
autem aut praepositio est aut adverbium.

290. IAM FIDERE TERRAE dativo, aliter non, ut «fidere nocti».

291. STETIT quod solet esse cogitantum.

293. FATIS voluntatibus.

295. CAPTI POTVERE CAPI cum felle dictum est: nam si hoc
removeas, erit oxymorum. Dicit autem omnia quae contigerunt, non
videri contigisse, quia non obfuerunt. ‘Capti’ autem ‘capi’ sic
dixit, ut Cicero «ut in uberrima Siciliae parte Siciliam
quaereremus».

297. AT CREDO MEA NVMINA T. id est nec fatigata destiti, nec
satiata requievi.

299. PATRIA EXCVSSOS satis signate locutus est.

300. ME OPPONERE plus est, quam si diceret tempestates. ‘Me’
autem per physiologiam imbres, tonitrua, tempestates.

302. AVT SCYLLA MIHI bene ‘mihi’, ac si diceret: etiam quae per
suam naturam solent nocere, me rogante non potuerunt obesse
Troianis.

303. CONDVNTVR THTBRIDIS ALVEO ‘condi’ proprie dicuntur qui sibi
statuunt civitatem. ‘Conduntur’ ergo sedem stabilem locant:
Sallustius «pestem conditos orbis terrarum». Et sunt verba
propria, quae nulla ratione mutantur, nam ut sacerdotes creari,
virgines capi dicimus. Ita condi dicuntur qui statuunt civitatem.

304. PELAGI propter illud «sed terrae graviora manent». MARS
PERDERE GENTEM bene hoc loco vastationis et belli quaerit
exemplum, dicens Mars potuit illam delere gentem item illam
Diana, sicut in primo naufragii. Pirithous, Lapitharum rex, cum
uxorem duceret, vicinos populos Centauros etiam sibi cognatos, et
deos omnes excepto Marte ad convivium convocavit: unde numen
iratum inmisit furorem, quo Centauri et Lapithae in bella
venerunt.

306. ANTIQVAM G. C. DIANAE Oeneus, Calydonis rex, de primitiis
omnibus numinibus sacrificavit, excepta Diana: quae irata aprum
inmisit, qui cuncta vastabat, donec a Meleagro occideretur.
‘Concessit’ autem ideo dixit, ut ostenderet minora numina, nisi
impetraverint, nocere non posse: Statius de Venere «infandum
natae concessit honorem».

307. QVOD SCELVS AVT LAPITHIS TANTVM AVT CALYDONE MERENTE haec
est vera lectio, sic et sensus procedit, ut uterque ablativus
sit: nam si ‘Calydona’ legas, vitium erit nec sensus procedet.
‘Scelus’ autem pro poena posuit, ab eo quod praecedit id quod
sequitur, ut «scelus expendisse merentem».

309. INFELIX id est nocens, ut contra «sis felix», id est
propitia, sicut diximus supra.

311. INPLORARE QVOD VSQVAM EST ac si diceret, etiam humilia. Quod
autem Iuno ubique alieno uti introducitur auxilio, physicum est:
natura enim aeris per se nihil facit, nisi aliena coniunctione,
ventorum scilicet, qui creant nubes et pluvias.

315. ATQVE MORAS TANTIS L. A. R. ostendit deos fata posse
tardare, non penitus tollere, ut «decemque alios Priamum
superesse per annos». Quae autem dicit etiam a Creusa dicta sunt,
ut «regnumque et regia coniunx parta tibi».

318. SANGVINE TROIANO ET R. D. V. ambitiosae execrationes.

319. NEC FACE TANTVM tantummodo.

320. CISSEIS regina Hecuba filia secundum Euripidem Cissei, quem
Ennius, Pacuvius et Vergilius sequuntur: nam Homerus Dymantis
dicit. Haec se facem parere vidit et Parin creavit, qui causa
fuit incendii. Ergo nunc hoc dicit, talis erit Veneri partus
suus: nam sicut per Parin Troia incensa est, sic per Aenean
reliquiae Troianorum. Conparatio autem iniuriosa: nam Veneri
Hecubam, Parin Aeneae, Helenam Laviniae conparat. IVGALES
coniugales, matrimonio conceptos.

321. IDEM talis, similis.

322. FVNESTAEQVE I. R. I. P. TAEDAE sic taedae recidivae, ut
Pergama.

324. LVCTIFICAM ALLECTO Graecus accusativus. Huius autem
declinationis tres casus usurpamus, nominativum genetivum
accusativum ut Allecto Allectus Allecto.

327. IPSE PATER venerationis est ‘pater’: nam Furiae Noctis et
Acherontis sunt filiae.

330. HIS ACVIT VERBIS inritavit eius insaniam.

331. PROPRIVM aut tibi aptum: aut certe perpetuum, indefessum,
usque ad finem perducendum. Et sciendum ideo furiae nihil pro
praemio dari, quia praestatur hoc ipsum furiae ut bella commoveat
et ut Iunonem defendisse dicatur.

332. INFRACTA aut valde fracta, aut quae fuit antehac semper
infracta, ut in XII «Turnus ut infractos adverso Marte Latinos
defecisse videt».

333. CEDAT FAMA LOCO vincatur: Cicero «loco ille motus est, cum
est ex urbe depulsus». AMBIRE LATINVM amplecti, circumretire. Et
dictum est non ab ambitu: nam ‘ambio ad illum’ dicimus, non
‘ambio illum’.

335. TV POTES VNANIMOS a maiore ad minus.

336. VERSARE vertere. Et usus est frequentativo ad vim augendam.

337. TIBI NOMINA MILLE facies, ut «et sine nomine corpus».
‘Mille’ autem secundum Euripidem, in cuius tragoedia dicit Furia
non se unius esse potestatis, sed se esse Fortunam, Nemesin,
Fatum, Necessitatem. Ita dicit etiam Asper.

338. FECVNDVM plenum pectus malitiae efficacia.

339. COMPOSITAM PACEM quam Latinus dederat. CRIMINA BELLI causas,
ut «crimen amor vestrum».

341. EXIN ordinis adverbium. GORGONEIS autem pessimis, saevis, a
Gorgone.

343. TACITVM pro tacite. Bene autem ‘obsedit’, quasi quae
insidiabatur.

345. CVRAEQVE IRAEQVE COQVEBANT perverso ordine respondit; nam
ira in Troianos est, cura vero de nuptiis. Et primo adventum
Teucrorum dixerat.

346. HVIC DEA hyperbaton: namque talis est ordo: huic dea unum
anguem in sinus conicit et usque ad intima subdit praecordia,
quae sunt loca cordi vicina, quibus sensus percipitur. ‘Anguem’
autem iniecit partem sui, id est furoris.

349. LEVIA pulchra.

350. ATTACTV NVLLO sine morsu, sine sensu. FALLITQVE FVRENTEM
inicit furorem sine accipientis sensu. ‘Furentem’ autem ut furore
teneatur; nam nondum furebat.

352. TAENIA VITTAE taenia est vittarum extremitas.

354. VDO SVBLAPSA VENENO hypallage in sensu: venenum enim udum
dixit, quod est de udo corpore; namque serpentum uda sunt
corpora, adeo ut quaqua eunt, viam umore designent.

357. MATRVM DE MORE L. nondum ad plenum furebat; unde per
muliebrem iracundiam mixta asperitate loquebatur. Nam hoc est
‘matrum de more’. Paulo post enim vero furore quatietur.

359. EXVLIBVSNE D. propter dissuasionem signate loquitur, exules
vocans eos qui propria regna repetebant. DVCENDA abducenda.

362. PRAEDO quasi piratam dicit hominem diu in mari morantem.

363. AT NON SIC legitur et ‘an non sic’; sed hoc absolutum est.
Si autem ‘at’ legeris, inceptiva particula est, ad ornatum solum
pertinens: Horatius «at o deorum quicquid in caelo regit terras
et humanum genus».

366. QVID CONSANGVINEO filius enim est Veniliae, sororis Amatae.

367. SI GENER EXTERNA PETITVR DE G. L. de qualitate transit ad
finem; nam Turnum extraneum esse definire contendit per callidam
argumentationem, dicens eum non subiacere imperio Latini, cum
oraculum de Latinis omnibus caverit. Postea etiam huic argumento
alia subvenit argumentatione, Turnum Graecum esse commemorans.
Per quod duas res agit latenter: nam dicendo originem
considerandam, docet et Turnum Graecum esse ab Inacho et Acrisio,
et Aenean Latinum a Dardano.

368. PREMVNT TE IVSSA urgent, in hoc compellunt.

372. INACHVS ACRISIVSQVE PATRES Danae, Acrisii regis Argivorum
filia, postquam est a Iove vitiata, pater eam intra arcam
inclusam praecipitavit in mare. Quae delata ad Italiam, inventa
est a piscatore cum Perseo, quem illic enixa fuerat, et oblata
regi, qui eam sibi fecit uxorem, cum qua etiam Ardeam condidit: a
quibus Turnum vult originem ducere.

377. SINE MORE FVRIT sine exemplo. Et hoc iam contra decus est
regium. LYMPHATA percussa furore Lympharum, sicut cerritos a
Cerere dicimus.

378. TVRBO Catullus ‘hoc turben’ dicit, ut ‘hoc carmen’. Est
autem ‘hic turbo’, unde ‘turbinis’ facit: nam si ‘turbonis’ sit,
erit a proprio nomine genetivus.

382. INPVBESQVE MANVS aut multitudo puerorum: aut a parte totum
posuit, ut pro manu puerum ipsum intellegas.

385. SIMVLATO NVMINE BACCHI talem patiebatur furorem, ut speraret
se Liberi sacra celebrare; non enim ipsa simulabat, quod est
sanorum: nam et paulo post dicturus est «Allecto stimulis agit
undique Bacchi».

388. QVO id est ‘ut’.

389. EVHOE BACCHE bacchantum vox est.

390. TIBI SVMERE THYRSOS sumebat. Infiniti sunt pro indicativis.

396. PAMPINEAS pampinis tectas. INCINCTAE PELLIBVS nebridarum
scilicet.

397. PINVM SVSTINET facem pineam, sicut in Liberalibus fiebat.

398. NATAE TVRNIQVE C. HYMENAEOS hic aperte expressit dementiam:
nam cum consecraverit filiam Libero, hymenaeum canit eius ac
Turni. Hymenaeum autem nunc carmen nuptiale dicit.

399. TORVVM pro ‘torve’ dixit.

400. IO vox clamantis. Et est tragicus sermo.

401. PIIS ANIMIS id est maternis.

403. CRINALES VITTAS quae solarum matronarum erant: nam
meretricibus non dabantur.

406. ACVISSE FVRORES ut supra «quam Iuno his acuit dictis».

407. CONSILIVMQVE OMNEMQVE DOMVM VERTISSE LATINI quod habuerat,
ut filiam dando Aeneae bella removeret, quae significaverat fumus
augurii.

410. ACRISIONEIS DANAE patronymicon est, nam male putant
‘Acrisioneis colonis’: cum solam eam invenisse constet, non cum
colonis.

411. PRAECIPITI DELATA NOTO intra arcam, ut diximus supra.

412. MAGNVM TENET ARDEA NOMEN bene adlusit: nam Ardea quasi ardua
dicta est, id est magna et nobilis, licet Hyginus in Italicis
urbibus ab augurio avis ardeae dictam velit. Illud namque Ovidii
in metamorphoseos fabulosum est, incensam ab Hannibale Ardeam in
hanc avem esse conversam. Sciendum tamen ardeam κατὰ ἀντίφρασιν
dictam, quod brevitate pinnarum altius volare non potest: Lucanus
«quodque ausa volare ardea sublimis pinnae confisa natanti».

416. MEMBRA EXVIT bene ‘exuit’: nam dii cum volunt videri,
induunt se corporibus propter mortalium oculos; nam incorporei
sunt.

417. ALBOS CVM VITTA id est etiam vittas albas.

418. RAMVM INNECTIT OLIVAE aut coronam accipit: aut ramum inligat
vittis, quod aperte in octavo ostendit «et vitta comptos voluit
praetendere ramos». Supra etiam «praeferimus manibus vittas».

419. IVNONIS ANVS T. S. ‘Iunonis templi anus sacerdos’.

421. FVSOS PATIERE LABORES Probus de temporum conexione libellum
composuit, in quo docet, quod cui debeat accommodari. Ex quo
intellegimus hanc quam fecit arduam esse conexionem: nam
‘patiere’ futuri temporis est, ‘fusos’ vero participium est
praeteritum. Est autem sensus: patieris ut tot tui labores
fundantur in cassum, id est in irritum cadant? Et incassum
tractum est a retibus, quae casses vocantur.

422. TRANSCRIBI tradi. Est est sermo tractus de pecunia, nam
‘scribi’ est dari: Horatius «scribe decem a Nerio; non est satis:
adde Cicutae»: ‘rescribi’ vero reddi: Horatius «dictantis quod
tu numquam rescribere possis».

424. QVAERITVR HERES de iure traxit ut non generum, sed heredem
diceret: nam per coemptionem facto matrimonio sibi invicem
succedebant.

426. TYRRHENAS STERNE ACIES ut «i, sequere Italiam ventis». Sane
notum est in bello multum potuisse Tyrrhenos et fuisse praecipue
infestos Latinis, ut «hi bellum adsidue ducunt cum gente Latina».

427. HAEC ADEO TIBI ME addit auctoritatem, quia scit anui credi
difficile. ‘Adeo’ autem, id est valde iussit, ut «adulescentem
adeo nobilem».

430. LAETVS alacer, festinus; nam laetari non poterat qui
perdebat uxorem: sic supra «vela dabant laeti». FLVMINE PVLCHRO
ut supra «fluvio Tiberinus amoeno».

432. CAELESTVM VIS MAGNA IVBET aut per definitionem ipsa Iuno est
vis deorum: aut per augmentum suasit primo per se, deinde per
Iunonem, postremo per omnium vim deorum.

434. TVRNVM EXPERIATVR contra se pugnantem, quem pro se
laborantem non probavit.

435. HIC IVVENIS V. INRIDENS caluit, quia iuvenis: Horatius «non
ego hoc ferrem calidus iuventa consule Planco».

440. VICTA SITV SENECTVS temporis longinquitate, ex qua nascitur
situs. VERIQVE EFFETA cassa veritatis.

441. O MATER inrisio est, non honor.

442. FALSA FORMIDINE bene ‘falsa formidine’: namque eam
defendebat a bellis si non aetas, saltem religio sacerdotii.

445. EXARSIT IN IRAS communis sermo habet ‘ardeo illa re’, sed
figuratius ‘ardeo in illam rem’ dicimus: et est specialis
Cornelii elocutio.

446. ORANTI loquenti: unde etiam oratores dicimus. TREMOR OCCVPAT
ARTVS vicinitate scilicet furiae: nam tremor furoris est.

448. TANTAQVE SE FACIES APERIT remoto anili vultu, quem finxerat
et quo se induerat: sic supra de Venere «et vera incessu patuit
dea».

450. GEMINOS E. C. ANGVES similes - nam omnes eam dicit erexisse
- non duos.

451. VERBERAQVE INSONVIT pro ‘verberibus insonuit’, id est per
verbera. RABIDO ORE habitum futurae orationis ostendit.

454. RESPICE multi hic distingunt et superioribus iungunt, ut sit
sensus: respice eam quam dicis falsa deludi formidine. AD HAEC
ADSVM id est ad regum arma et ad bella. Quomodo ergo dicis, quod
superfluo his inserar rebus, ad quas veni? Alii ‘respice ad haec’
legunt, ut sit quasi demonstrantis ‘respice, bella et letum
gero’.

456. FACEM IVVENI CONIECIT satis considerate facem iuveni
iniecit, quae cito exardescit et desinit, supra vero Amatae
serpentem iniecit, quod in mulieribus semper viget venenum.

457. ATRO LVMINE atri luminis taedas, ut «et pulchra faciat te
prole parentem». ‘Atro’ autem ‘lumine’ furiali, inferno; alias
ratione caret. SVB PECTORE ubi fellis et iracundiae locus est.

460. FREMIT cum clamore deposcit. Bene autem ‘amens’, quia in
toro requirebat.

461. SCELERATA INSANIA B. nihil enim tam insanum, quam desiderare
id per quod possis perire.

463. VIRGEA de virgis facta, unde est flamma validior. COSTIS
autem lateribus. Et bene antiquum respexit morem: nam ollas non
suspendebant, sed positis circumcirca ignem adhibebant. ‘Costis’
id est lateribus ut «tardi costas agitator aselli».

464. AQVAI FVMIDVS id est aquae amnis: nec inmerito; nam potest
esse et alterius rei amnis, ut «fluvios videt ille cruoris». Hanc
autem diaeresin Tucca et Varius fecerunt: nam Vergilius sic
reliquerat «furit intus aquae amnis», id est ‘furit intus aquae’,
«exuberat amnis»: quod satis asperum fuit.

466. SE CAPIT VNDA melius quam si diceret ‘nec iam vas undam
capit’.

467. ERGO id est quia sic incensus est. POLLVTA PACE vel sua vel
Troianorum.

468. INDICIT signate verbum bellicum posuit.

471. IN VOTA VOCAVIT quia nuncupatis votis bella sumebant.

473. HVNC DECVS EGREGIVM FORMAE MOVET Turni scilicet decus; nam
hoc dicit: alios pulchritudo Turni, alios nobilitas, alios virtus
movebat ad bellum. Nam hoc est «animis audacibus implet»,
adfectione sui inicit omnibus magnanimitatem.

477. arte nova dolo. SPECVLATA LOCVM QVO LITORE pronomen pro
nomine ponitur, non pro nominibus: unde modo nove inter duo
nomina unum pronomen posuit; nam recte ‘quo loco’ diceret. Et hoc
semel tantum fecit.

478. INSIDIIS CVRSVQVE cursu agitamus: nam insidiis
circumvenimus, non agitamus.

479. CANIBVS RABIEM studium mutavit in rabiem.

480. NOTO ODORE cervino, solent enim ita institui: Horatius
«venaticus ex quo cervinam catulus pellem latravit in aula».

481. QVAE PRIMA LABORVM CAVSA FVIT hoc est «et primae revocabo
exordia pugnae».

482. ANIMOS AGRESTES plus est, quam si diceret ‘agrestium
animos’.

483. CORNIBVS INGENS ‘ingens’ et ad praestantem formam pertinet
et ad magnitudinem cornuum.

484. TYRRHIDAE PVERI Tyrrhi filii. Et ut diximus supra, adludit
ad nomen: nam Tyrrhus dictus est pastor, apud quem Lavinia
peperit.

485. CVI REGIA PARENT ARMENTA magistrum hunc pecoris vult fuisse
et saltuarium: nam hoc est «et late custodia credita campi».
Magister autem est pecoris ad quem omnia pertinent animalia:
Cicero «nominat hominem, quem magistrum pecoris esse dicebat».

487. SILVIA bonum puellae rusticae nomen formavit.

489. PECTEBATQVE FERVM quadrupedem, ut «in latus inque feri c. c.
a.».

490. MANVM PATIENS ‘patiens illius rei’ dicimus, unde apparet
unum ‘u’ metri causa esse detractum. MENSAE ERILI nove dixit, nam
erum non nisi dominum dicimus: nisi forte ideo dixit, quia dat
ei humanum sensum; nam ait paulo post «imploranti similis».

491. ERRABAT SILVIS pascebat, ut «mille meae Siculis errant in
montibus agnae».

492. IPSE id est sua sponte.

494. SECVNDO DEFLVERET ‘secundo’ id est cum aqua, unde et
‘adverso’ dicimus contra aquam: nam ob hoc ‘deflueret’ dixit, et
‘secundo’ ideo, quia cursus fluminis post natantem videtur.

498. DEVS AFVIT Allecto deum dicit, sicut de Venere «descendo ac
ducente deo»: nam ut diximus, numina utriusque sexus videntur
ideo, quia incorporea sunt et quod volunt adsumunt corpus. Vt
autem deum dicamus pro dea non aperte ponitur, sed in
subauditione. ERRANTI licet enim certum esset feritura, tamen
bene ‘errantem’ dixit, quia non usquequaque semper certus est
ictus: Horatius «nec semper feriet quodcumque minabitur arcus».

499. PERQVE ILIA ‘hoc ile’ et ‘haec ilia’ facit: hinc et
Iuvenalis «vis, frater, ab ipsis ilibus?». Nam quod Marullus
mimographus dixit «tu Hectorem imitaris: ab ilio numquam
recedis», cum de guloso diceret, adlusit ad civitatis nomen; nam
‘ab ili’ debuit dicere. Bene autem ea loca vulnerata dicit quae
statim mortem adferre non possint, ut domum reverteretur et esset
causa bellorum: nam si statim periret, aut ipse aut vulneris
auctor laterent.

503. SILVIA PRIMA SOROR bene puellae dat doloris inpatientiam.

504. DVROS AGRESTES aut qui semper duri sunt, aut ‘duros’, qui
cervi interitum non dolebant.

505. PESTIS furia.

506. TORRE ‘hic torris’ facit, ut ‘hic fustis’.

507. GRAVIDI gravis, propter nodos scilicet.

509. QVADRIFIDAM quae in quattuor partes poterat findi. CVNEIS
COACTIS satis signate ‘coactis’ dixit. Exprimit autem antiquum
morem, ut «sed primi cuneis scindebant fissile lignum».

512. DE CVLMINE SVMMO proprie, quia de tectis agrestium loquitur,
quae e culmis fiebant.

514. TARTAREAM aut terribilem, aut fortem secundum usum dixit.

515. NEMVS locus haud longe ab Aricia, in quo lacus est, qui
speculum Dianae dicitur. Et notandum quia vocem eius paulatim
facit procedere, quod locorum indicat commemoratio.

516. TRIVIAE LACVS hic est qui Dianae speculum dicitur.

517. SVLPHVREA NAR ALBVS AQVA in via Flaminia est civitas Narnia
in montibus posita, quibus subest Nar fluvius, qui Tiberino
coniungitur. FONTES VELINI ultra Interamnam sunt. Nam ut diximus,
vox furiae paulatim procedit.

518. PRESSERE AD PECTORA NATOS Statius «pressitque Palaemona
mater», item e contra «nec natos ausae deponere matres».

519. AD VOCEM bucinae scilicet, ut «sensit et ad sonitum vocis
vestigia torsit»: nam quicumque sonus dici vox potest.

522. AVXILIVM CASTRIS EFFVNDIT A. id est ipsa in auxilium
effunditur.

523. DIREXERE ACIES ordinarunt in latitudinem.

524. PRAEVSTIS ‘prae’ brevis fit propter sequentem vocalem: quod
in una parte orationis factum tolerabile est, quia compositus est
sermo.

525. FERRO ANCIPITI id est utrimque noxio. Significat autem aut
gladios, aut bipennes.

526. SEGES ‘seges’ terra modo, ut «quid faciat laetas segetes».
Per ‘atra’ vero fertilem significat, ut in Georgicis ostenditur
«nigra fere et presso pinguis sub vomere terram».

527. SOLE LACESSITA naturale enim est ut metallorum splendor plus
fulgeat alia luce percussus.

529. PAVLATIM SESE TOLLIT MARE sic bella dicit surrexisse
paulatim, sicut ventis flantibus sensim mare turgescit.

531. HIC IVVENIS confundit nomina: nam et puerum et iuvenem
nonnumquam indiscrete ponit Vergilius, ut hoc loco; nam Almonem,
quem modo iuvenem dicit, paulo post ait puerum, ut «Almonem
puerum». Movet autem miserationem ab aetate cum dicit ‘iuvenis’,
a virtute dicendo «primam ante aciem», a vulneris etiam
crudelitate.

532. ALMO bene rustici nomen usurpavit ex fluvio.

533. HAESIT ENIM SVB G. VVLNVS id est sagitta, ut «illum ardens
infesto vulnere Pyrrhus». VDAE VOCIS ITER hoc est ‘udum iter
vocis’; non enim vox uda est, sed per udam arteriarum labitur
viam: unde in febrientibus deficit.

535. CORPORA MVLTA VIRVM CIRCA constrata sunt. Et rhetorice viles
trudit in medium, nobiles vero primo et ultimo commemorat loco.

536. DVM PACI MEDIVM reddit causam cur senex bellis intererat.

537. OLIM DITISSIMVS ARVIS secundum antiquum morem: Horatius
«dives antiquo censu».

538. QVINA REDIBANT ARMENTA pro ‘quinque’, sicut ‘bina’.

539. TERRAM VERTEBAT ARATRIS duo dixit a Catone memorata, qui
interrogatus qui esset paterfamilias, respondit eum, qui bene
pascit et bene arat.

540. AEQVO DVM MARTE aperta contentione, bello manifesto; sic
enim dicimus. Nam ‘aequo’ aequali non possumus accipere, cum soli
interempti sint Itali.

541. PROMISSI DEA FACTA POTENS honesta elocutio ‘potens
promissi’. Promisisse autem eam per consensionem intellegimus:
nam non promisit.

542. IMBVIT initiavit. Et bene ‘sanguine’: nam potest bellum et a
discordia vel a dissensione inchoare.

543. ET CAELI CONVEXA PER AVRAS Probus, Asper, Donatus dicunt hoc
loco bis ‘per’ accipiendum: ‘adloquitur Iunonem per caeli
convexa et per auras’. Potest tamen esse epexegesis ‘per auras’
id est ‘caeli convexa’: nihil enim sunt aliud aurae. Dicit etiam
quidam commentarius ‘convecta’ legendum, ut sit ipsa convecta:
quod difficile in exemplaribus invenitur.

544. VICTRIX voti compos. ADFATVR iam cum superbia. Bene autem ei
in principio denegavit orationem, quasi ad scelera festinanti:
quam modo tribuit post bella iam coepta.

545. BELLO DISCORDIA TRISTI Iuno enim belli poposcerat semina,
haec ipsa etiam bella perfecit.

546. DIC IN AMICITIAM COEANT ac si diceret: ita bella commovi, ut
ne tuo quidem imperio possint in pacem redire. Et hoc est quod
dixit «adfatur voce superba». Alii dicunt: ego inter hos bella
commisi, tu vicinos populos iunge foederibus et partibus Turni et
Aeneae favere compelle; quod tamen, si vis, ego faciam; ut ideo
sit dictum «ego, si qua super fortuna laborum est, ipsa regam».

548. CERTA VOLVNTAS si tua in hoc consentit auctoritas.

550. INSANI MARTIS AMORE Homeri epitheton.

551. SPARGAM ARMA meminit sui: nam supra dixit «sere crimina
belli».

552. TERRORVM ET FRAVDIS ABVNDE EST terror est ex morte tot
hominum, fraus vero ex cervi vulneratione.

553. STANT BELLI CAVSAE manifestae sunt, placent, ut «stat
conferre manum».

556. EGREGIVM VENERIS GENVS ironicos dictum est, ut alibi
«egregiam vero laudem et s. a. refertis». IPSE LATINVS ac si
diceret, quem Aeneae causa cogor odisse: unde et Amatae nulla fit
mentio, quae est Troianis inimica. Vrbanus tamen totum hunc
locum per interrogationem vult intellegi: «terrorum et fraudis
abunde est? Stant belli causae?». Vt quasi per gratulationem non
credat, sicut illud Terentii «quia plus cupio, minus credo».

557. SVPER AETHERIAS quia dixerat «caeli convexa per auras».

561. ATTOLLIT STRIDENTIS ALAS honesta volantis periphrasis.

563. ITALIAE MEDIO hunc locum umbilicum Italiae chorographi
dicunt. Est autem in latere Campaniae et Apuliae, ubi Hirpini
sunt, et habet aquas sulphureas, ideo graviores, quia ambiuntur
silvis. Propter hoc autem illic aditus esse dicitur inferorum,
quia gravis odor iuxta accedentes necat, adeo ut victimae circa
hunc locum non immolarentur, sed odore perirent ad aquam
adplicatae. Et hoc erat genus litationis. Sciendum tamen Varronem
enumerare quot loca in Italia sint huius modi; unde etiam
Donatus dicit locum istum quem describit poeta Lucaniae esse,
circa fluvium qui Calor vocatur: quod ideo non procedit, quia ait
‘Italiae medio’. SVB MONTIBVS ALTIS hoc nisi ad totam Italiam
referas, non procedit: ut sit, est in vallibus Italiae montuosae;
nam in hoc loco montes penitus non sunt.

564. NOBILIS notus, quod et sequentia indicant.

565. AMSANCTI VALLES loci amsancti, id est undique sancti: quem
dicit et silvis cinctum et fragosum torrente fluvio.

568. HIC SPECVS HORRENDVM hoc nomen apud maiores trium generum
fuit. Ennius feminino posuit, Horatius masculino «quae nemora aut
quos agor in specus», Vergilius neutro, quod hodie in numero
singulari tribus tantum utimur casibus ‘hoc specus, huius specus,
o specus’. Nam pluralem tantum a genere masculino habemus in
omnibus casibus: hinc est «ipsi in defossis specubus». Quamquam
antiqui codices habeant ‘hic specus horrendus’. SPIRACVLA DITIS
aditus, a spirando. antiqui codices ‘piracula’ habent, quae dicta
sunt ἀπὸ τῶν περάτων, hoc est a finibus inferorum.

569. VORAGO Acherontis exaestuatio.

570. CONDITA ERINYS alii ‘condit’ legunt, et ‘se’ subaudiunt.

571. CAELVMQVE LEVABAT relevabat, recreabat.

572. EXTREMAM S. B. I. R. MANVM quod superest perficit. Et est
translatio a pictura, quam manus complet et ornat extrema.

575. FOEDATI cruentati.

576. IMPLORANTQVE DEOS ad auxilium et ultionem. OBTESTANTVRQVE
LATINVM propter caedem factam testem adhibent, et dicunt auctores
rupti foederis esse Troianos, cum ipsi pacis iura temerarint.

577. ET IGNI in ipso scilicet seditionis incendio.

578. TEVCROS IN REGNA VOCARI subaudis ‘dicit’. ‘Teucros’ autem
iniuriose dictum accipe, ac si diceret ‘exules ac perfidos’.

580. ATTONITAE BACCHO veluti Baccho: furia enim agebantur. Et sic
est dictum, ut «ad medias inter caedes exultat Amazon». NEMORA
AVIA per nemora.

581. THIASIS choreis. NEQVE ENIM LEVE NOMEN AMATAE Iuvenalis
«quae non faciet quod principis uxor?».

582. MARTEMQVE FATIGANT proelium cum clamore deposcunt.

583. CONTRA OMINA facta superius de Lavinia.

584. FATA DEVM propter Fauni oraculum. PERVERSO irato.

586. VELVT PELAGI RVPES cum Cicero seditionem populi fluctibus
comparaverit, ut «in illis dumtaxat fluctibus contionum», non
ergo incongrue Vergilius seditionis obstaculum rupem vocavit.

589. MOLE TENET hic distinguendum, ut ‘scopuli’ nominativus
pluralis sit.

591. CAECVM CONSILIVM fremitui populi bonum nomen inposuit.

594. FRANGIMVR permansit in rupis translatione.

595. SACRILEGO SANGVINE quia bellum sumebant contra voluntatem
deorum.

597. VOTISQVE DEOS VENERABERE SERIS quia religio rigida dicit
semel male commissa nulla ratione revocari: Horatius «dira
detestatio nulla expiatur victima».

598. PARTA QVIES scilicet vicinae mortis beneficio. IN LIMINE
PORTVS securitas omnis in promptu est.

599. FVNERE FELICI SPOLIOR exequiis tantum regalibus careo.

601. MOS ERAT Varro vult morem esse communem consensum omnium
simul habitantium, qui inveteratus consuetudinem facit. HESPERIO
IN LATIO hoc est in antiquo: nam, ut in primo diximus, duo Latia
fuerunt, unde non frustra ‘Hesperio’ addidit. Quod autem dicit
hanc consuetudinem antiquam fuisse, falsum est; nam a Numa
Pompilio primum instituta est. Sed carmini suo, ut solet, miscet
historiam. Notandum sane inconexum esse hunc locum, si quis
totius libri consideret textum; nam supra ait «longa placidas in
pace regebat», item dicturus est «ardet inexcita Ausonia atque
inmobilis ante», et nunc dicit ‘mos erat Hesperio in Latio’,
supra etiam dixit «captivi pendent currus», item «Tyrrhenas
sterne acies». Quae ne sint contraria, accipiamus Italiam primo
caluisse bellis, medio tempore quievisse, et ad antiquum studium
nunc reverti, sicut Romani bello flagravere sub Romulo, quievere
sub Numa, sub Tullo Hostilio pristina studia repetiverunt. Hinc
est quod et ipse Vergilius ait «longa placidas in pace regebat»,
non perpetua, item «desuetaque bello agmina in arma vocat subito
ferrumque retractat»: nam retractare est repetere quod omiseras.
Tale aliquid dicit de genere Sullano Sallustius: nam volens
ostendere maiores eius antiquos fuisse consulares, vicinos vero
ignavissimos, Sullam autem florentissimum, ait «igitur Sulla
patriciae gentis fuit, familia iam extincta maiorum ignavia».
QVEM PROTINVS iugiter, deinde: nam nunc temporis est adverbium,
alibi loci, ut «cum protinus utraque tellus una foret».

602. MAXIMA RERVM ROMA imperii potita.

603. MOVENT IN PROELIA MARTEM quia moris fuerat indicto bello in
Martis sacrario ancilia movere, unde est in octavo «utque inpulit
arma».

604. LACRIMABILE BELLVM Getarum fera gens etiam apud maiores
fuit: nam ipsi sunt Mysi, quos Sallustius a Lucullo dicit esse
superatos.

605. HYRCANISVE gens est dicta a silva Hyrcania, ubi sunt tigres.
ARABISVE P. hic dativus venit ab eo quod est ‘hic Arabus’ – nam
ab eo quod est ‘hic Arabs Arabis Arabi Arabem Arabs Arabe’,
‘Arabibus’ fecit – sicut ‘Hiberus’, unde est in Lucano «occurrat
Hiberis alter», nam Horatius «Hiber Rhodanique potor». Item
lectum est ‘Aethiopus’ et ‘Aethiops’, sed tantum ‘Aethiops’
dicimus.

606. AVRORAMQVE SEQVI ingenti ambitu dixit ipsum ortum diei pro
populis. PARTHOSQVE REPOSCERE SIGNA hoc in honorem Augusti
posuit, quo regnante a Parthis repetita sunt signa, quae Crassus
perdiderat. Qui cum aviditate sua contra auspicia bellum
suscepisset, interdicentibus tribunis plebis, captus cum filio
est et necatus infuso in os auro, cuius amore pugnaverat.

607. SVNT GEMINAE BELLI PORTAE hoc sacrarium, id est belli
portas, Numa Pompilius fecerat circa imum Argiletum iuxta
theatrum Marcelli. Quod fuit in duobus brevissimis templis:
duobus autem propter Ianum bifrontem. Postea captis Faleriis,
civitatibus Tusciae, inventum est simulacrum Iani cum frontibus
quattuor. Propter quod in foro transitorio constitutum est illi
sacrarium aliud quod novimus hodieque quattuor portas habere.
Ianum sane apud alios bifrontem, apud alios quadrifrontem esse
non mirum est: nam alii eum diei dominum vel auctorem volunt, in
quo ortus est et occasus – Horatius «matutine pater, seu Iane
libentius audis» – alii anni totius, quem in quattuor tempora
constat esse divisum. Anni autem esse deum illa res probat, quod
ab eo prima pars anni nominatur: nam ab Iano Ianuarius dictus
est.

608. RELIGIONE SACRAE tremendae, execrabiles: nam et paulo post
dicturus est «tristesque recludere portas».

609. FERRI ROBORA bene addidit ‘ferri’: nam omne quod forte est,
robur vocamus.

612. QVIRINALI TRABEA Suetonius in libro de genere vestium dicit
tria genera esse trabearum: unum dis sacratum, quod est tantum de
purpura; aliud regum, quod habet aliquid album mixta purpura;
tertium augurale de purpura et cocco. ‘Quirinali’ ergo regali.
CINCTVQVE GABINO ‘Gabinus cinctus’ est toga sic in tergum
reiecta, ut ima eius lacinia a tergo revocata hominem cingat. Hoc
autem vestimenti genere utebatur consul bella indicturus ideo
quia, cum Gabii, Campaniae civitas, sacris operaretur, bellum
subito evenit: tunc cives cincti togis suis ab aris ad bella
profecti et adepti victoriam: propter quod omen tali habitu
semper utebantur in bellis.

613. INSIGNIS RESERAT S. L. CONSVL insignem accipe primo loco
creatum, licet similem habeat potestatem.

614. VOCAT PVGNAS tria sunt, ut supra diximus, militiae genera:
sacramentum, in quo iurat unusquisque miles se non recedere, nisi
praecepto consulis post completa stipendia, id est militiae
tempora; coniuratio, quae fit in tumultu, id est Italico bello et
Gallico, quando vicinum urbis periculum singulos iurare non
patitur, sicut de Fabiis legimus; evocatio, quod genus nunc
tangit. Nam ad subitum bellum evocabantur, unde etiam consul
solebat dicere ‘qui rem publicam salvam esse vult me sequatur’.

615. CONSPIRANT CORNVA nam et tubae simul inflabantur.

619. FOEDA cruenta, more suo.

620. MORANTES scilicet bella, differentes.

622. RVPIT S. POSTES acyrologiam fecit commutando Ennii versum:
nam ille ait «belli ferratos postes portasque refregit».

623. INMOBILIS ANTE non semper, sed antehac. Potest tamen et
‘inmobilis a furia’: nam ante gessit bella, sed iure indicta per
fetiales et per patrem patratum.

626. TERGENT ab eo quod est ‘tergeo’ venit, et ‘tergunt’, quod
venit a ‘tergo tergis’, de usu penitus recessit.

627. ARVINA secundum Suetonium in libro de vitiis corporalibus
arvina est pingue durum, quod est inter cutem et viscera.

629. ADEO MAGNAE valde magnae, ut «adulescentem adeo nobilem».

630. ATINA POTENS civitas haec iuxta Pomptinas paludes est, dicta
Atina a morbis, qui graece ἄται dicuntur, quas paludis vicinitas
creat. TIBVRQVE SVPERBVM aut nobile, aut per transitum tetigit
illud quod aliquando cum a senatu auxilia poscerent Tiburtes sub
commemoratione beneficiorum, a se populo Romano praestitorum, hoc
tantum a senatu responsum accepisse dicunt ‘superbi estis’.

631. CRVSTVMERIQVE mutavit: nam Crustumerium dicitur. TVRRIGERAE
ANTEMNAE bene muratae. Antemnae autem dictae sunt, quod eas amnis
praeterfluit, quasi ante amnem positae.

632. SALIGNAS VMBONVM CRATES ut dicit Sallustius de Lucanis «qui
de vimine facta scuta recens detractis coriis quasi glutino
adolescebant».

633. THORACAS AENOS bene ‘thoracas’; nam apud maiores loricae
pectora tantum tegebant: Statius «triplici servantur pectora
ferro», pectora: «nam tergo nullus metus».

634. LENTO DVCVNT ARGENTO flexili argento ducunt, id est
extendunt. Est autem et spondiazon et reciprocus versus.

637. CLASSICA IAMQVE SONANT bene amphibolos dixit: nam classicum
dicimus et tubam ipsam et sonum. Classicum autem est flexilis
tuba. TESSERA SIGNVM symbolum bellicum, quod ad pugnam exeuntibus
datur, scilicet propter confusionem, ut fuit in exercitu Marii
Bal deus, in Syllae Apollo Delphicus, in Caesaris Venus Genetrix.

638. TREPIDVS festinus, more suo.

640. LORICAM INDVITVR dicimus et ‘induor illa re’ et ‘illam rem’.

641. HELICONA DEAE Parnasus, mons Thessaliae, dividitur in
Cithaeronem Liberi et Heliconem Apollinis, cuius sunt musae. Est
autem Homeri versus. MOVETE legitur et ‘monete’.

644. QVIBVS ARSERIT ARMIS aut splenduerit, aut amore flagraverit.

647. PRIMVS INIT BELLVM non mirum si sacrilegus et contemptor
deorum contra piam gentem prior arma corripuit. Et scienda est
poetae adfectatio – nam ablepsiam nefas est dicere – hic enim
aliquos commemorat, quos in bello non invenis, item in
sequentibus aliquos invenimus, quorum hic nullam fecit
commemorationem. TYRRHENIS ASPER AB ORIS oriundo Tuscus, non qui
nunc de Tuscia venit, quem antea pulsum a civibus constat.

648. AGMINAQVE ARMAT aut eorum, qui eum secuti fuerant, sicut
eius filius: nec enim credibile est solum fugisse – tale enim
aliquid Statius posuit «vel quos movet exul et haesit tristibus
aucta fides» – aut certe eorum, quos Turnus dederat, ut Adrastus
Polynici in Statio, qui ait «ne parva movens inglorius arma
iret».

652. AGYLLINA EX VRBE de Caere oppido. NEQVIQVAM quia in proelio
periit postquam patrium repetere se sperarat imperium.

653. PATRIIS QVI LAETIOR ESSET IMPERIIS dignus qui haberet
imperatorem potius, quam exulem patrem.

656. PVLCHRO forti, ut diximus supra.

657. PVLCHER AVENTINVS Aventinus mons urbis Romae est, quem
constat ab avibus esse nominatum, quae de Tiberi ascendentes
illic sedebant, ut in octavo legimus «dirarum nidis domus
opportuna volucrum». Quidam etiam rex Aboriginum, Aventinus
nomine, illic et occisus est et sepultus, sicut etiam Albanorum
rex Aventinus, cui successit Procas. Varro tamen dicit in gente
populi Romani Sabinos a Romulo susceptos istum accepisse montem,
quem ab Avente, fluvio provinciae suae, Aventinum appellaverunt.
Constat ergo varias has opiniones postea secutas, nam a principio
Aventinus est dictus ab avibus vel a rege Aboriginum: unde hunc
Herculis filium constat nomen a monte accepisse, non ei
praestitisse. INSIGNE PATERNVM absolute dixit.

658. CENTVM ANGVES secundum Simonidem, ut diximus supra; nam alii
dicunt novem fuisse.

659. COLLIS AVENTINI SILVA in silva collis Aventini. Et dicendo
Aventinum ostendit iam antea ita esse nominatum. RHEA SACERDOS
adludit ad nomen matris Romuli, quae dicta est Ilia, Rhea Silvia.

660. FVRTIVVM inlicite conceptum, quippe a sacerdote: alibi «et
dulcia furta».

661. MIXTA DEO antique ut μιγεῖσα, graece dixit. MVLIER
compendiose mortalem dixit: consequens namque fuerat ut diceret
‘mixta deo mortalis’. LAVRENTIA ARVA Laurentum civitas plurimum
potuit, nam omnia vicina loca eius imperio subiacuerunt: unde
nunc ait ‘arva Laurentia’, cum iuxta Tiberim armenta Hercules
paverit. Sed secundum antiquum situm, ante Albam et Romam,
Tiberis Laurentini territorium fuit.

662. GERYONE Geryon rex fuit Hispaniae. Qui ideo trimembris
fingitur, quia tribus insulis praefuit, quae adiacent Hispaniae:
Balearicae Minori et Maiori et Ebuso. Ob hoc fingitur etiam
bicipitem canem habuisse, quia et terrestri et navali certamine
plurimum potuit. Hunc Hercules vicit. Qui ideo fingitur ad eum
olla aerea transvectus, quod habuit navem fortem et aere munitam.
Sane sciendum declinari ‘hic Geryones, huius Geryonae’ – unde
est «tergemini nece Geryonae» – sicut ‘Anchises Anchisae’: unde
apparet usurpasse Sallustium qui dixit ‘Geryonis’. Veniens autem
Hercules de Hispania per Campaniam in quadam Campaniae civitate
pompam sui triumphi exhibuit, a quo Pompei dicitur civitas.
Postea iuxta Baias caulam bubus fecit et eam saepsit: qui locus
Boaulia dictus est olim, nam hodie Βαῦλοι vocatur. TIRYNTHIVS a
Tirynthia civitate Argis vicina, in qua nutritus est Hercules.

663. TYRRHENOQVE BOVES IN FLVMINE L. H. admiratio locorum
longinquitate.

664. PILA MANV pilum proprie est hasta Romana, ut gaesa Gallorum,
sarisae Macedonum. DOLONES dolon est aut flagellum, intra cuius
virgam latet pugio, aut secundum Varronem ingens contus cum ferro
brevissimo. Dolones autem a fallendo dicti sunt, quod decipiant
ferro, cum speciem praeferant ligni. Et multi volunt per teretes
mucrones ‘dolones’ dici, per verum Sabellum ‘pila’ significari.

666. IPSE PEDES ad genus respicit: nam et Hercules pedes semper
incessit, dum equos habuerit nobilissimos. TORQVENS sustinens, ut
«axem humero torquens s. a. a.».

669. HORRIDVS tremendus, non re vera horribilis.

670. TIBVRTIA MOENIA LINQVVNT de Graecia tres fratres venerant ad
Italiam, Catillus, Coras, Tibur vel Tiburnus. Hi diversas quidem
fecere civitates unam tamen pariter condiderunt et eam Tibur de
fratris maioris nomine nuncuparunt. Nunc ergo dicit duos ad bella
venisse, dimisso ad civitatis custodiam Tiburno vel Tibure.

672. CATILLVS unde mons Catilli dicitur, quem Catelli dicunt per
corruptionem. CORAS a cuius nomine est civitas in Italia.

675. DESCENDVNT CENTAVRI ex hac comparatione equites eos fuisse
significat, quod tamen dicturus est postea «nec non celeresque
Latini et cum fratre Coras et virginis ala Camillae». HOMOLEN
OTHRYMQVE NIVALEM montes Thessaliae.

677. INGENS SILVA LOCVM ET MAGNO C. VIRGVLTA F. defectus ‘cedit
silva, cedunt et virgulta fragore’, cum utique a minore ad maius
venire debuerit.

678. NEC PRAENESTINAE FVNDATOR D. V. de civitatibus totius orbis
multi quidem ex parte scripserunt, ad plenum tamen Ptolomaeus
graece, latine Plinius. De Italicis etiam urbibus Hyginus
plenissime scripsit, et Cato in originibus. Apud omnes tamen si
diligenter advertas, de auctoribus conditarum urbium dissensio
invenitur, adeo ut ne urbis quidem Romae origo diligenter possit
agnosci. Nam Sallustius dicit «urbem Romam, sicuti ego accepi,
condidere atque habuere initio Troiani et cum his Aborigines»;
alii dicunt ab Euandro, secundum quos Vergilius «tunc rex
Euandrus, Romanae conditor arcis»; alii a Romulo, ut «en huius,
nate, auspiciis illa inclita Roma». Si igitur tantae civitatis
certa ratio non apparet, non mirum si in aliarum opinione
dubitatur. Vnde nec historicos nec commentatores varia dicentes
imperitiae condemnare debemus, quia antiquitas ipsa creavit
errorem, et plerique fundant, plerique augent et ad se
transferunt nomina. Quam rem etiam non parvum errorem adferre
manifestum est, ut ecce Laurentum a Pico factum est, nam legimus
«Laurentis regia Pici»; item a Lavino, Latini fratre, Lavinum
dictum; item a Latino Laurentum; item a Lavinia Laurolavinium.
NEC PRAENESTINAE FVNDATOR DEFVIT VRBIS Praeneste locus haud longe
ab urbe, dictus ἀπὸ τῶν πρίνων, id est ab ilicibus, quae ibi
abundant. Illic erant pontifices et di indigetes, sicut etiam
Romae. Erant etiam duo fratres in eodem loco, qui Digidii
appellabantur. Horum soror dum ante focum sederet, resiliens
scintilla eius uterum percussit, unde dicitur concepisse. Postea
enixa est puerum iuxta templum Iovis abiecitque. Virgines aquatum
euntes iuxta ignem inventum sustulerunt, qui haud longe a fonte
erat, unde Vulcani filium esse dixerunt. Caeculum autem ideo,
quia minoribus oculis fuit, quam rem fumi plerumque facit
acrimonia. Hic postea collecta multitudine postquam diu
latrocinatus est, Praenestinam civitatem in montibus condidit. Et
cum ludorum die vicinos populos invitasset, coepit eos hortari
ut secum habitarent, et pro gloria iactare filium se esse
Vulcani. Quod cum illi non crederent, invocato Vulcano, ut eum
filium comprobaret, omnis illius multitudinis coetus est flamma
circumdatus. Quo facto commoti vicini populi simul habitaverunt
et Vulcani filium esse crediderunt. Hinc ait Vergilius est «omnis
quem credidit aetas», quasi post dubitationem, et quia sine
dubio aetas varia in spectaculis curiosa fuit. Dicimus autem et
‘hoc Praeneste’, ut «quique altum Praeneste viri»; et ‘haec
Praenestis’, ut «cum primam aciem Praeneste sub ipsa stravi».

682. QVIQVE ARVA GABINAE IVNONIS Gabii populi, diu in agris
morati, tandem Gabios condiderunt: unde perite ‘arva’ dixit, non
moenia. Sane illic Iuno religiosissime colitur. Est autem locus
haud longe ab urbe.

683. GELIDVMQVE ANIENEM Anio fluvius est urbi proximus, hic
Vergilius euphoniam secutus ‘anienem’ dixit: nam Ennius «Anionem»
dixit iuxta regulam.

684. HERNICA SAXA COLVNT Sabinorum lingua saxa hernae vocantur.
Quorum quidam dux magnus Sabinos de suis locis elicuit et
habitare secum fecit in saxosis montibus, unde loca Hernica dicta
sunt et populi Hernici. DIVES ANAGNIA aut fertilis, aut adludit
ad historiam. Nam Antonius Augusti sorore contempta postquam
Cleopatram duxit uxorem, monetam eius nomine in Anagnia civitate
iussit feriri.

685. QVOS AMASENE PATER aut ‘pascis’, aut sit antiptosis ‘quos
pascit Amasenus’. Est autem fluvius. ARMA scuta.

686. NEC CLIPEI scuta maiora, dicta ab eo quod celent corpus, ἀπὸ
τοῦ κλέπτειν.

688. FVLVOSQVE LVPI DE PELLE GALEROS galerus genus est pillei,
quod Fronto genere neutro dicit ‘hoc galerum’.

689. VESTIGIA NVDA SINISTRI INSTITVERE P. atqui ipse est in
pugnantibus primus; sed bene nudus est, quia tegitur scuto.
Dextrum autem tectum congruum fuerat, quasi ab armis remotum.

690. PERO autem est rusticum calciamentum. Et traxit hoc a
Graeciae more, unde isti transierant, ubi hoc calciamenti fuerat
genus.

691. AT MESSAPVS EQVVM DOMITOR hic Messapus per mare ad Italiam
venit, unde Neptuni filius dictus est: quem invulnerabilem ideo
dicit, quia nusquam periit, nec in bello. Ignem autem ei nocere
non posse propter Neptunum dicit, qui aquarum est deus. Ab hoc
Ennius se commemorat originem ducere: unde nunc et cantantes
inducit eius socios et eos comparat cycnis. ‘Domitor’ autem
‘equorum’, quasi animalium quae pater invenerat.

695. FESCENNINAS ACIES Fescenninum oppidum est ubi nuptialia
inventa sunt carmina. Hi autem populi ab Atheniensibus ducunt
originem. AEQVOSQVE FALISCOS Faliscos Halaesus condidit. Hi autem
inmutata H in F Falisci nominantur, sicut febris dicitur quae
ante hebris dicebatur, Formiae quae Hormiae fuerunt ἀπὸ τοῦ
εὐόρμου: nam posteritas in multis nominibus F pro H posuit.
Iustos autem dicit Faliscos, quia populus Romanus missis decem
viris inde multa iura fetialia collegit et non nulla supplementa
duodecim tabularum accepit, nam ab Atheniensibus decem habuerunt
tabulas.

696. HI SORACTIS HABENT ARCES mons apud Hirpinos haud longe a
Flaminia, de quo Horatius «videt ut alta stet nive c. S.».
FLAVINIAQVE ARVA locus est in Italia Flavinium nomine.

697. ET CIMINI CVM MONTE LACVM et lacus et mons hoc nomine
appellantur. Sane hoc habet fabula. Aliquando Hercules ad hos
populos venit. Qui cum a singulis provocaretur ad ostendendam
virtutem, deiecisse dicitur vectem ferreum, quo exercebatur. Qui
cum terrae esset adfixus et a nullo potuisset auferri, eum
rogatus sustulit, unde inmensa vis aquae secuta est, quae Ciminum
lacum fecit. LVCOSQVE CAPENOS unde et porta Capena, quae iuxta
Camenas est, nomen accepit.

698. AEQVATI NVMERO digesti in ordinem - hinc est ‘saepenumero
scripsi’, hoc est ordine - congruenter, sicut decebat,
rationabiliter.

699. LIQVIDA INTER NVBILA pura: sed nihil tam contrarium nubibus.
Nam liquidae non sunt ut in quinto diximus ubi est «liquidis in
nubibus arsit harundo» unde nubes pro aere accipiamus positas.

700. ET LONGA CANOROS DANT PER COLLA MODOS secundum Plinium, qui
ait in naturali historia, cycnos ideo suavius canere, quia colla
longa et inflexa habent, et necesse est eluctantem vocem per
longum et flexuosum meatum varias reddere modulationes.

701. SONAT AMNIS Caystrum dicit, qui cohaeret Asiae paludi. Quam
cum significamus, ‘A’ longa est, cum sit brevis, si provinciam
significare voluerimus: quod significatur in Georgicis, ut
«atquae Asia circum dulcibus in stagnis rimantur prata Caystri».
Nam brevis est provinciam Asiam quando dicimus ‘a’ ut «postquam
res Asiae».

705. VOLVCRVM RAVCARVM ‘raucarum’ τῶν μέσων est, hoc est mediae
significationis, sicut ‘grave olens’: nam legimus «graviter
spirantis copia thymbrae». Sciendum tamen Vergilium secundum
morem provinciae suae locutum, in qua bene canentes cycni
rauciones vocantur.

706. ECCE SABINORVM P. D. S. Vsurpat hoc: nam Clausus, Sabinorum
rex, post exactos reges, cum quinque milibus clientum et amicorum
Romam venit, et susceptus partem urbis ad habitandum accepit: ex
quo Claudia et tribus est et familia nominata. PRISCO DE
SANGVINE de antiquis Sabinis.

707. MAGNVM AGMEN propter quinque milia clientum.

709. POSTQVAM IN PARTEM DATA R. S. hoc de alia traxit historia.
Nam post raptum Sabinarum et facta foedera inter Romulum et
Sabinorum ducem Titum Tatium recepti in urbem Sabini sunt, sed
hac lege, ut in omnibus essent cives Romani, excepto in suffragii
lationem: nam magistratus non creabant.

710. AMITERNA COHORS de Amiterno oppido. PRISCIQVE QVIRITES id
est Sabini. Prisci autem ideo, quia post foedus Titi et Romuli
placuit ut quasi unus de duobus fieret populus: unde et Romani
Quirites dicti sunt, quod nomen Sabinorum fuerat a civitate
Curibus, et Sabini a Romulo Romani vocati sunt.

711. ERETI MANVS OMNIS oppidum est dictum a Iunone, id est ἀπὸ
τῆϛ Ἥρας, quae illic colitur. OLIVIFERAEQVE MVTVSCAE haec Trebia
dicta est postea, quam modo Trebulam dicimus. Apud quam Hannibal
delevit populum Romanum: Lucanus «Cannarum fuimus Trebiaeque
iuventus».

712. NOMENTVM VRBEM hoc ex persona sua dicit poeta: nam adhuc
civitas Nomentana non fuerat, etiam in sexto ait «hi tibi
Nomentum et Gabios u. F., haec tum nomina erunt, nunc sunt s. n.
t.». ROSEA RVRA VELINI Velinus lacus est iuxta agrum, qui
Rosulanus vocatur. Varro tamen dicit lacum hunc a quodam consule
in Narem vel Nartem fluvium - nam utrumque dicimus - esse
diffusum. Post quod tanta est ea loca secuta fertilitas, ut etiam
perticae longitudinem altitudo superaret herbarum: quin etiam
quantum per diem demptum esset, tantum per noctes crescebat, quod
Vergilius ad laudem suae provinciae transtulit, dicens «quantum
longis carpent armenta diebus exigua tantum g. r. n. r.».

713. TETRICAE HORRENTIS RVPES Tetricus mons in Sabinis
asperrimus, unde tristes homines tetricos dicimus. MONTEMQVE
SEVERVM proprium nomen est montis, sicut agri Rosei.

714. CASPERIAMQVE COLVNT Casperia et Foruli civitates sunt.
FLVMEN HIMELLAE Himella fluvius est. Et sic dixit ‘Himellae
flumen’, ut «Buthroti urbem».

715. QVI TIBERIM FABARIMQVE BIBVNT bene ‘bibunt’: namque Tiberis
in Tuscia oritur, sed transit etiam per Sabinos, unde ‘bibunt’,
non ‘possident’ dixit. Et sciendum Turno dari auxilia a tractu
Piceni, Samnii, Campaniae et pro parte Apuliae: omnis vero Tuscia
superior et Venetia Aeneae praestat auxilium. Fabarim autem quem
dicit etiam ipse per Sabinos transit sed Farfarus dicitur:
Plautus «dissipabo te tamquam folia Farfari», Ovidius «et amoenae
Farfarus umbrae». FRIGIDA MISIT NVRSIA Piceni civitas. ‘Frigida’
autem aut re vera, aut certe venenosa, nocens: Gracchi namque
ubique in contentionibus suis Nursinos sceleratos appellaverunt,
et scimus amare Vergilium historiarum per transitum tangere.

716. ORTINAE CLASSES Ortini equites qui classes dicuntur apasi,
unde et tuba eorum classica dicimus, et partes populi classes
vocamus, quae quinque fuisse legimus saepius. POPVLI LATINI qui
intererant Albani montis viscerationi.

717. INFAVSTVM INTERLVIT ALLIA NOMEN Allia fluvius haud longe ab
urbe est. Iuxta quem Galli Brenno duce, XV Kal. Aug. die deleto
exercitu, post triduum etiam urbem vastaverunt excepto Capitolio.
Sane ‘Alia’ dicitur cui propter metri necessitatem unum l
addidit ut Allia diceretur sicut ‘reliquias’ unde apparet bene
dixisse Lucanum «quas aliae clades».

718. MARMORE mari.

720. VEL CVM SOLE NOVO prima aestatis parte: nam proprie sol
novus est VIII Kal. Ian.; sed tunc non sunt aristae, quas ab
ariditate dictas esse constat.

721. AVT HERMI CAMPO Hermus Lydiae fluvius, qui superfusus campis
gignit fertilitatem, unde harenas aureas fingitur trahere.
LYCIAE F. A. provincia est fertilis frugum.

723. HINC AGAMEMNONIVS TROIANI NOMINIS HOSTIS hunc Agamemnonis
plerique comitem, plerique nothum filium volunt. Qui cum venisset
ad Italiam auditoque adventu Aeneae in bellum ruit, non amore
Turni, sed odio hostilitatis antiquae; unde ait ‘Troiani nominis
hostis’.

725. RAPIT POPVLOS raptim adducit. Etiam Campaniae loca
commemorat. Nam Massicus mons est vitibus plenus. ‘Massica’ autem
dixit, ut «Maenala».

727. AVRVNCI PATRES isti graece Ausones nominantur. SIDICINAQVE
IVXTA AEQVORA ab oppido quod Sidicinum dicitur.

728. CALES LINQVVNT civitas est Campaniae; nam in Flaminia quae
est Cale dicitur. Est et in Gallaecia hoc nomine, quam Sallustius
captam a Perperna commemorat. AMNISQVE VADOSI ACCOLA VVLTVRNI
fluvius, iuxta Cumas cadit in mare.

729. SATICVLVS ASPER populus Campaniae, asper moribus.

730. OSCORVMQVE MANVS Capuenses dicit, qui ante Opikoi appellati
sunt, quod illic plurimi abundavere serpentes. ACLYDES ILLIS TELA
aclydes sunt tela quaedam antiqua, adeo ut nec usquam
commemorarentur in bello. Legitur tamen quod sint clavae cubito
semis factae, eminentibus hinc et hinc acuminibus quibusdam: quae
ita in hostem iaciuntur religatae loro vel lino, ut peractis
vulneribus possint ad dominos reverti. Putatur tamen esse teli
genus, quod flagello in inmensum iaci potest.

732. LAEVAS CAETRA TEGIT scutum loreum, quo utuntur Afri et
Hispani. FALCATI COMMINVS ENSES adfectavit varietatem: nam
consequens fuerat ut diceret ‘dextras armant gladii falcati’.
Falcatus autem ensis est harpen, qua usus est Perseus: Lucanus
«harpen alterius monstri iam caede rubentem».

734. OEBALE Oebalus filius est Telonis et nymphae Sebethidis.
Haec autem est iuxta Neapolim. Sed Telon diu regnavit apud
Capreas, insulam contra Neapolim sitam. Filius vero eius, patris
non contentus imperio, transiit ad Campaniam et multis populis
subiugatis suum dilatavit imperium.

735. TELEBOVM CAPREAS CVM REGNA TENERET cum teneret Capreas,
regna Teleboum: nam Teleboae Caprearum sunt populi, quos Telon
suo regebat imperio.

738. SARRASTRIS POPVLOS populi Campaniae sunt a Sarno fluvio.

739. RVFRAS BATVLVMQVE castella Campaniae. ARVA CELEMNAE Iunonis.
Locus Campaniae est Celemnae, sacer Iunoni.

740. ET QVOS MALIFERAE DESPECTANT MOENIA BELLAE multi Nolam
volunt intellegi et dicunt iratum Vergilium nomen eius mutasse
propter sibi negatum hospitium, et id aperte noluisse dicere, sed
ostendere per periphrasin; nam illic Punica mala nascuntur unde
nunc ‘Bella’ pro ‘Nola’ posuerit. Alii volunt accipi ‘moenia
Abellae’, ut sit synalipha cum legimus ‘moenia Abellae’.

741. CATEIAS tela Gallica: unde et Teutonicum ritum dixit.

742. RAPTVS DE SVBERE CORTEX bene ‘raptus’, id est raptim
sublatus, quia recens suberis cortex in quamvis formam tota
flectitur facilitate.

744. MONTOSAE NERSAE civitas in montibus posita.

745. INSIGNEM FAMA bene ‘fama’, quia occidetur, ut «obtruncat
Vfentemque Gyas, cadit e. T. a.».

746. HORRIDA PRAECIPVE CVI GENS Aequiculam gentem dicit, et morum
et vitae qualitate praeduram. Sane aliud pendet ex alio: ideo
erant horridi, quia venabantur; ideo venabantur, quia habebant
duras glebas, id est infertiles: nam molles feraces sunt, ut in
Georgicis docet «et cui putre solum, namque hoc imitamur arando».

750. QVIN ET MARRVVIA VENIT DE GENTE SACERDOS Medea quando
relictis Colchis Iasonem secuta est, dicitur ad Italiam
pervenisse, et populos quosdam circa Fucinum ingentem lacum
habitantes, qui Marrubii appellabantur quasi circa mare
habitantes, propter paludis magnitudinem, docuit remedia contra
serpentes: quamquam alii Marrubios a rege dictos velint. Hi ergo
populi Medeam Angitiam nominaverunt ab eo quod eius carminibus
serpentes angerent. Ab his nunc Vmbronem venisse dicit, non
regem, sed ducem. Sunt autem isti Marsorum populi.

751. FRONDE SVPER GALEAM ET FELICI COMPTVS OLIVA comptus
frondibus festae olivae.

753. VIPEREO GENERI terrenis serpentibus. GRAVITER SPIRANTIBVS
HYDRIS aquae serpentibus. ‘Graviter’ autem ‘spirantibus’ solo
nocentibus flatu: Lucanus «ante venena nocens».

754. SPARGERE conficere, ut «et spargere venena didicerunt».

755. ARTE LEVABAT leviores esse faciebat, ut «nostrumque leves
quaecumque laborem».

756. MEDICARI CVSPIDIS ICTVM ‘medicor illam rem’ et ‘illi rei’,
sicut modulor.

760. LIQVIDI FLEVERE LACVS etiam alii.

761. IBAT ET HIPPOLYTI PROLES PVLCHERRIMA BELLO VIRBIVS Theseus
mortua Hippolyte Phaedram, Minois et Pasiphaae filiam, superduxit
Hippolyto, qui cum de stupro illam interpellantem contempsisset,
falso delatus ad patrem est, quod ei vim voluisset inferre.
Ille, hoc est Theseus, Aegeum patrem rogavit ut se ulcisceretur,
qui agitanti currus Hippolyto inmisit focam in litore, qua equi
territi eum distraxerunt. Tunc Diana eius castitate commota
revocavit eum per Aesculapium, filium Apollinis et Coronidis, qui
natus erat exsecto matris ventre, ideo quod cum Apollo audisset
a corvo, eius custode, eam adulterium committere, iratus
Coronidem maturo iam partu confixit sagittis, corvum vero nigrum
fecit ex albo, et exsecto ventre Coronidis produxit ita
Aesculapium, qui factus est medicinae peritus. Hunc postea
Iuppiter propter revocatum Hippolytum interemit: unde Apollo
iratus Cyclopas fabricatores fulminum confixit sagittis, ob quam
rem a Iove iussus est Admeti regis novem annis armenta pascere
divinitate deposita. Sed Diana Hippolytum revocatum ab inferis in
Aricia nymphae commendavit Egeriae et eum Virbium quasi bis
virum iussit vocari. Cuius nunc filium cognominem dicit in bellum
venire: adeo omnia ista fabulosa sunt. Nam cum castus ubique
inductus sit et qui semper solus habitaverit, habuisse tamen
fingitur filium. Re vera autem, ut et supra diximus, Virbius est
numen coniunctum Dianae, ut matri deum Attis, Minervae
Erichthonius, Veneri Adonis.

762. QVEM MATER ARICIA MISIT civitas iuxta Albam. ‘Mater’ autem
propter Augustum dicit, qui fuerat ex Aricina matre progenitus:
ac si diceret, quae tanti auctor est generis.

763. EGERIAE LVCO nympha in Aricino nemore, quam amicam suam Numa
esse fingebat ad firmandam legum suarum auctoritatem.

764. PINGVIS VBI ET PLACABILIS ARA DIANAE ‘pinguis’ frequenti
sacrificio, ‘placabilis’ autem ac si diceret, non qualis ante
fuit, vel illic vel apud Tauros, humano gaudens cruore: quam
historiam plene in secundo diximus, cum Iphigeniae incidit
commemoratio.

765. ARTE NOVERCAE OCCIDERIT bene vim sceleris expressit sola
novercae commemoratione.

769. PAEONIIS REVOCATVM HERBIS aut medicinalibus, a Paeone medico
deorum, qui Paean secundum Doricos dicitur, secundum rationem
Paeon: aut re vera herbam Paeoniam dicit, cuius Creta ferax est.
ET AMORE DIANAE ‘amore’, id est cura.

772. MEDICINAE TALIS ET ARTIS quae etiam fata dissolveret.

773. POENIGENAM matris poena genitum: alii ‘Phoebigenam’ legunt,
ut Probus.

775. RELEGAT commendat ab aliis segregatum.

776. SOLVS in solis locis: nam ‘solus’ quomodo qui filium dicitur
suscepisse? IGNOBILIS non vilis, sed ignotus: quamquam possit
etiam ad illud referri quod dicitur quibusdam artibus posse
hominum vitam ultra fata protendi, ita tamen, ut solam habeant
vitae imaginationem; videntur enim omnia facere nec faciunt.

777. VERSOQVE VBI NOMINE de re facto, ut «oestrum Grai vertere
vocantes».

778. VNDE ETIAM TRIVIAE TEMPLO exponit τὸ αἴτιον: nam Callimachus
scripsit αἴτια, in quibus etiam hoc commemorat.

781. HAVD SETIVS non segnius patre. Dicit autem tantae eum fuisse
audaciae, ut nec paternae mortis terreretur exemplo.

784. VERTITVR id est agit. ET TOTO VERTICE SVPRA EST Statius «et
toto despectat corpore bellum».

786. AETNAEOS EFFLANTEM FAVCIBVS IGNES nimios, quantos habet
Aetna.

787. TAM MAGIS ILLA FREMENS ET TRISTIBVS EFFERA FLAMMIS QVAM
MAGIS EFFVSO CRVDESCVNT SANGVINE PVGNAE legitur in arte quod ‘tam
magis maxime minus minime’ positivo tantum iungantur: quod tamen
tunc observatur si ponantur ad augmentum istae particulae; tunc
enim vitiosam faciunt elocutionem. Ceterum si ad exaequationem
positae sint, possunt vel comparativo vel superlativo vel pro his
gradibus ipsae inter se iungi: hinc ergo est ‘tam magis illa
fremens et tristibus effera flammis quam magis effuso crudescunt
sanguine pugnae’, non enim ad praelationem positae sunt, sed ad
exaequationem. Maiores enim nostri vitia non in dicto, sed in
significatione esse voluerunt. Hinc est in Sallustio «ita quam
quisque pessime fecit, tam maxime tutus est»: nam et hic
exaequatio est, non comparatio.

790. IO AVRO INSIGNIBAT haec Inachi filia Argivorum fluminis
fuit. Hanc amavit Iuppiter. Et dum cum ea esset, Iuno supervenit.
Timens ille ne deprehenderetur, Io mutavit in vaccam et eam
poscenti dedit Iunoni, ne paelicem confiteretur. Cui Iuno Argum,
oculatum omnibus membris, Arestoris filium custodem adposuit.
Quem cum Iuppiter per Mercurium interemisset, Iuno eum in pavonem
mutavit, Ioni vero inmisit oestrum, quo diu vexata ad Aegyptum
venit et Iovis voluntate in Isin mutata est. INSIGNIBAT signo suo
clarum esse faciebat.

791. ARGVMENTVM INGENS aut fabula, ut Cicero «argumenta erant in
valvis», aut re vera argumentum, quo se Graecum probare cupiebat.
Hoc etiam Amata superius dixit «Inachus Acrisiusque patres
mediaeque Mycenae». CVSTOS ne reverti posset in formam priorem.

792. PATER INACHVS pater non tantum eius, sed auctor originis
Turni.

794. TOTIS AGMINA DENSENTVR CAMPIS qui oculis poterant subiacere.
DENSENTVR vero denseo denses dicimus, aliter non. ARGIVAQVE
PVBES et hoc ad generis, ut supra diximus, pertinet probationem,
quod eum sequebantur Argivi.

795. VETERESQVE SICANI bene ‘veteres’: nam ubi nunc Roma est, ibi
fuerunt Sicani, quos postea pepulerunt Aborigines.

796. SACRANAE ACIES dicunt quendam Corybantem venisse ad Italiam
et tenuisse loca, quae nunc urbi vicina sunt, et ex eo populos
ducentes originem Sacranos appellatos; nam sacrati sunt matri
deum Corybantes. Alii Sacranas acies Ardeatum volunt, qui
aliquando cum pestilentia laborarent, ver sacrum voverunt, unde
Sacrani dicti sunt. PICTI SCVTA LABICI Glaucus, Minois filius,
venit ad Italiam. Et cum sibi imperium posceret nec acciperet,
ideo quod nihil praestabat, sicut eius pater praestiterat zonam
eis transmittendo, cum antea discincti essent, ostendit scutum
militarem: a quo et ipse Labicus dictus est, et ex eo populi ἀπὸ
τῆϛ λαβῆς, quam latine amplam vocamus. ‘Picti’ autem ‘scuta’ id
est in bello frequenter probati: nam apud maiores virorum fortium
erant scuta depicta, contra inertium et tironum pura erant, unde
est «parmaque inglorius alba», id est non picta.

797. QVI SALTVS TIBERINE TVOS non originem, ut diximus supra.
SACRVMQVE NVMICI LITVS ARANT aut iam tunc sacrum, aut prolepsis
est, nam consecratus est Numicus, postquam inventum est illic
cadaver Aeneae.

798. LITVS ARANT litus fluminis, ut «viridique in litore
conspicitur sus».

799. CIRCAEVMQVE IVGVM circa hunc tractum Campaniae colebatur
puer Iuppiter, qui Anxyrus dicebatur, quasi ἄνευ ξυροῦ, id est
sine novacula, quia barbam numquam rasisset, et Iuno virgo, quae
Feronia dicebatur. Est autem fons in Campania iuxta Terracinam,
quae aliquando Anxur est dicta.

800. ET VIRIDI GAVDENS FERONIA LVCO non vacat quod addidit
‘viridi’: nam cum aliquando huius fontis lucus fortuito arsisset
incendio et vellent incolae exinde transferre simulacra, subito
reviruit.

801. QVA SATVRAE IACET ATRA PALVS secundum hanc lectionem re vera
Saturam paludem intellegimus; sed alii ‘Sturae’ legunt. Quod si
est, paludem pro flumine posuit; nam haud longe a Terracina
oppidum est Astura et eiusdem cognominis fluvius.

802. QVAERIT ITER VALLES satis signatis verbis expressit flumen
angustum, contra de Tiberino ait «in mare prorumpit».

803. HOS SVPER ADVENIT VVLSCA DE GENTE CAMILLA prudenter post
inpletam commemorationem virorum transit ad feminas; ita enim et
de Troianis legitur, qui ultimum Amazonum auxilium postularunt:
quae res ab Homero praetermissa est. Sane iam praesagium est
infelicitatis futurae quod inter ipsa principia armantur et
feminae. VVLSCA DE GENTE de Priverno, Volscorum oppido, ut
«Priverno antiqua Metabus cum excederet urbe».

804. FLORENTES AERE CATERVAS Ennius et Lucretius florens dicunt
omne quod nitidum est; hoc est secutus Vergilius, aliter
acyrologia est: Lucretius «florebat navibus pontus».

805. CALATHISVE MINERVAE Minerva et armorum dea est et lanificii,
sed Camilla animum ad arma sola contulerat.

807. CVRSVQVE PEDVM bene ‘pedum’ adiecit, ne per equum eius
gloria minueretur, quod ei obicitur «quid tam[en] egregium, si
femina forti fidis equo?».

809. ARISTAS primas spicae partes, dictas ab eo quod primae
arescant.

811. TINGVERET mergeret, ut «tinguat equos».

813. IVVENTVS TVRBAQVE MIRATVR MATRVM ante ornatum eius, postea
arma dicturus est: unde hysteroproteron in respondendo esse
volverunt, ut ornatum matres, viri vero arma mirentur. Sed melior
sensus, si, sicut dictum est, accipimus: ea enim sexus miratur
uterque quae sunt posita contra opinionem, ut mirentur feminae
arma in muliere, viri ornatum in bellatrice.

814. INHIANS stupore quodam, ore patefacto.

816. LYCIAM PHARETRAM quasi Lyciam, ut legimus ‘Cretenses
sagittas’.

817. PASTORALEM PRAEFIXA CVSPIDE MYRTVM non hastam myrteam, sed
ipsam myrtum: Statius «Lernaeam iacit ille trabem».

 <COMMENTARIORVM SERVII G. IN AENEIDOS VERGILII LIBROS LIBER
OCTAVVS>  

1. VT BELLI SIGNVM LAVRENTI TVRNVS AB ARCE EXTVLIT apud maiores
nostros tria erant militiae genera in bellis gerendis: nam aut
legitima erat militia aut coniuratio aut evocatio. Legitima erat
militia eorum, qui singuli iurabant pro republica se esse
facturos, nec discedebant nisi completis stipendiis, id est
militiae temporibus: et sacramentum vocabatur. Aut certe si esset
tumultus, id est bellum Italicum et Gallicum, in quibus ex
periculi vicinitate erat timor multus, quia singulos interrogare
non vacabat, qui fuerat ducturus exercitum ibat ad Capitolium
exinde proferens duo vexilla, unum russeum, quod pedites
evocabat, et unum caeruleum, quod erat equitum – nam caeruleus
color maris est, a cuius deo equum constat inventum – dicebat
«qui rem publicam salvam esse vult, me sequatur», et qui
convenissent, simul iurabant: et dicebatur ista militia
coniuratio. Fiebat etiam evocatio: nam ad diversa loca diversi
propter cogendos mittebantur exercitus. Modo ergo duo sunt genera
militiae, coniuratio et evocatio, quippe in tumultu. Sane
incongruum non est quod signum belli, id est vexilli elevationem
Turno dat: aut cum de rege Latino dixerit supra «rerumque
reliquit habenas». ‘Belli’ autem ‘signum’ generaliter dixit, nam
multa sunt: sed vexillum significat, quod est tractum a veli
diminutione, ut ‘velum vexillum’.

2. STREPVERVNT CORNVA CANTV quae simul sonabant, ut «aereaque
assensu conspirant cornua rauco».

3. VTQVE ACRES CONCVSSIT EQVOS hoc ad equites pertinet. VTQVE
IMPVLIT ARMA hoc ad pedites pertinet. Est autem sacrorum: nam is
qui bellorum susceperat curam, sacrarium Martis ingressus primo
ancilia commovebat, post hastam simulacri ipsius dicens «Mars
vigila».

4. EXTEMPLO aut subito, aut re vera ex ipso templo, id est post
divina arma commota. TVMVLTV TREPIDO festino, more suo.

5. CONIVRAT nota de re bona coniurationem dici posse: ergo
coniuratio τῶν μέσων est. IVVENTVS EFFERA efferata per furiam.

6. MESSAPVS ET VFENS bona electio personarum ad dilectum
habendum: unus eques bonus, id est Messapus, mittitur, alter
pedes egregius.

7. CONTEMPTORQVE DIVVM quis enim iustius quam sacrilegus contra
pios et praepararet bellum et gereret?

8. VASTANT CVLTORIBVS abducendo cultores vastos et desertos
efficiunt.

9. MITTITVR ET MAGNI VENVLVS D. A. V. Diomedes postquam repperit
ira Veneris a se vulneratae uxorem apud Argos turpiter vivere,
noluit reverti: sed tenuit partes Apuliae, et edomita omni montis
Gargani multitudine in eodem tractu civitates plurimas condidit.
Nam et Beneventum et Equumtuticum ipse condidit, et Arpos, quae
Argyrippa dicitur, ad quam nunc Venulus mittitur, non Arpinum,
quam constat esse Campaniae, unde Cicero Arpinas. Sane sciendum
Apuliam uno dictam vocabulo, sed huius partem quam Diomedes
tenuit, Messapiam et Peucetiam a duobus fratribus dictam, qui
illic imperarunt: item Dauniam a Dauno rege Apuliae. VENVLVS hunc
fuisse constat Argivum: nam Tiburs est, ut ille indicat locus
«praedam Tiburtum ex agmine raptam portat ovans». Considerate
ergo hic ad Diomedem mittitur, ut eum vel quasi civis possit
movere.

10. CONSISTERE iam esse conditos et fundasse civitatem.

12. ET FATIS REGEM SE DICERE POSCI ut illud est «expectate solo
Laurenti». Et dicendo ‘posci’ agit subtiliter: nam si non venit
errore, sed fato, omnem sibi utique est vindicaturus Italiam,
sine dubio et Diomedis imperium.

13. VIRO SE ADIVNGERE GENTES DARDANIO bene non ‘Aeneae’ dixit,
sed ‘viro Dardanio’, ut non sit mirum si sequebantur hominem sibi
cognatione sociatum, ut «hinc Dardanus ortus, huc repetit».

15. QVID STRVAT HIS COEPTIS cum hinc iam coeperit. Et
participialiter dixit. Ab eo quod est incipio ‘coeptus’ facit:
hinc ergo ‘coeptis’. QVEM SI FORTVNA SEQVATVR E. P. et si eum
fortuna comitetur, quem finem suae velit esse victoriae, ipsum
melius nosse, qui iam antiquus est hostis. Vult autem intellegi
Aenean etiam contra Diomeden bella gesturum, non tantum propter
praesens imperium, sed et causa hostilitatis antiquae.

18. TALIA PER LATIVM ‘gerebantur’ subaudis: et est formosa
eclipsis.

19. CVNCTA VIDENS mente pertractans: nam non videbat. CVRARVM
FLVCTVAT AESTV his verbis futuram praeoccupat comparationem, quae
est Apollonii verbum ad verbum.

23. SOLE REPERCVSSVM aut vacat ‘re’: aut bene ‘repercussum’, quia
primo aquam ferit, postea tendit ad tecta. RADIANTIS I. L.
negant omnes physici lumen lunae aliud ex se reddere. Vituperatur
hoc dicto Vergilius: quod tamen tolerabile est, quia non lunam,
sed imaginem dixit lunae, quam ex sole lumen accipere manifestum
est.

25. LAQVEARIA multi ‘lacuaria’ legunt, nam ‘lacus’ dicuntur: unde
est in Horatio «nec mea renidet in domo lacunar».

27. ALITVVM pro ‘alitum’, sed metri causa, ut diximus supra,
addit syllabam.

28. SVB AETHERIS AXE id est sub aëre.

30. SERAMQVE DEDIT PER MEMBRA QVIETEM tardam, quippe in bellicis
curis.

31. TIBERINVS AMOENO bene ‘Tiberinus’, quia supra dixerat ‘deus’:
nam in sacris Tiberinus, in coenolexia Tiberis, in poemate
Thybris vocatur.

33. SENIOR atqui ubique eum flavum dixit; sed ‘senior’ aut
propter spumas dictum est, aut ad reverentiam pertinet: sic
Lucanus de urbe Roma adhuc florente «turrigero canos effundens v.
c.».

35. CVRAS HIS DEMERE D. habitum futurae orationis ostendit.

36. O SATE GENTE D. alibi «deum certissima proles».

37. VRBEM QVI REVEHIS NOBIS ut «Ilium in Italiam portans»:
‘urbem’ modo pro civibus posuit. ‘Revehis’ autem propter
Dardanum.

38. EXPECTATE SOLO LAVRENTI dat adfectum etiam locis, ut «ipsae
te, Tityre pinus, ipsi te fontes, ipsa haec a. v.».

39. HIC TIBI CERTA DOMVS quod superius ab Apolline poposcerat,
hoc nunc indicat Tiberis ut «da propriam, Thymbraee, domum, d.
m.».

40. TVMOR OMNIS ET IRAE C. D. aliqua hemistichia in Vergilio sunt
tam sensu inminuta, quam verbis, ut ecce hoc loco: namque non
possumus intellegere quievisse omnem tumorem et iram deorum, cum
adhuc inimica sit Iuno, et ad Troianorum perniciem addantur alia
numina, ut Furia, ut Iuturna: unde mire quidam conclusit hunc
versum, dicens «concessere deum profugis nova moenia Teucris».
Quodsi ita acceperimus, ut dicat Teucros constituere civitatem,
nec ea numina, quae irata sunt, vetant, nihil erit contrarium:
nam et ipsa Iuno hoc dicit «non dabitur regnis, esto, prohibere
Latinis: atque inmota manet fatis L. c.». Hic autem sensus,
etiamsi detrahas subauditionem, potest accipi a superioribus, ut
sit: tumor omnis et irae concessere d., ut hic tibi sit certa
domus certi penates.

43. LITOREIS licet possimus etiam de fluvio litus dicere, ponit
tamen discretionem, ut hic ‘sub ilicibus’, paulo post «viridique
in litore c. s.». Hanc autem porcam, ut supra dictum est, secum
habuere Troiani, quam amissam in Campania invenerunt cum fetu
circa Laurentem agrum. Quam ideo Aeneas immolavit Iunoni, quia
ipsa dicitur terra, ut «coniugis in gremium laetae d.». Scimus
enim hoc animal inimicum esse frugibus, ut caprum vitibus, qui
Libero immolatur.

44. ENIXA IACEBIT participio utens tangit historiam.

45. SOLO RECVBANS ‘solo’ videtur abundare.

47. EX QVO qua ratiocinatione.

49. QVOD INSTAT quod solum ex laboribus restat: cura enim Aeneae
praesentis fuerat necessitatis.

51. ARCADES HIS ORIS GENVS A P. P. Euander Arcas fuit, nepos
Pallantis, regis Arcadiae. Hic patrem suum occidit, suadente
matre Nicostrata, quae etiam Carmentis dicta est, quia carminibus
vaticinabatur. Dimissa provincia sua, venit ad Italiam et pulsis
Aboriginibus tenuit loca, in quibus nunc Roma est, et modicum
oppidum fundavit in monte Palatino. Hic autem mons Palatinus
secundum Vergilium a Pallante, avo Euandri, est dictus, secundum
Varronem et alios a filia Euandri Pallantia, ab Hercule vitiata
et postea illic sepulta, vel certe a Pallante eius filio illic
sepolto. Alii ab ovium balatu Balanteum volunt dictum, et exinde
per antistichon Pallanteum dictum. Sed si a balatu hoc nomen
venerit, ‘pa’ longa est, sicut eam Martialis ponit plerumque; si
autem a Pallante, ‘pa’ brevis est, ut eam ponit ubique Vergilius
secundum suam opinionem. GENVS A PALLANTE PROFECTVM profectum ad
has oras genus a Pallante, non a Pallante profectum.

53. IN MONTIBVS ut diximus supra, in minoribus illis colliculis.

54. PALLANTIS PROAVI confudit nomina, ut plerumque solet; nam
avus fuit. Sic et illud dixit «luco tunc forte parentis Pilumni
Turnus» et alibi «Pilumnusque illi quartus pater».

55. HI BELLVM ADSIDVE DVCVNT CVM GENTE LATINA ‘ducunt’ aut
gerunt, aut in longum trahunt. Et bene praestandorum auxiliorum
exprimit causam, ne magis Turno, quasi Graeco, favere credantur.

56. FOEDERA IVNGE legitur et ‘foedere iunge’.

57. RECTO FLVMINE D. recto a fluminis itinere. Et sic dixit, ut
«tunc se ad Caietae recto f. l.», hoc est a litore non recedens.
Sic ergo et nunc a litore fluvii non recedentem significat. Est
et alia expositio, ut ‘recto flumine d.’ edomito, frenato et in
tranquillitatem redacto intellegamus: quod etiam fecit, ut «mitis
ut in morem stagni p. p.»: ut sit ‘recto’ praeteriti temporis
participium ab eo quod est ‘rego’.

60. IVNONI FER RITE PRECES sicut etiam Helenus monuit.

61. MIHI VICTOR HONOREM PERSOLVES bene ei adimit bellicam curam
promittendo voti fore compotem.

63. STRINGENTEM RIPAS radentem, inminuentem: nam hoc est Tiberini
fluminis proprium, adeo ut ab antiquis Rumon dictus sit, quasi
ripas ruminans et exedens. In sacris etiam Serra dicebatur, unde
ait nunc ‘et pinguia culta secantem’. In aliqua etiam urbis parte
Tarentum dicitur eo quod ripas terat.

64. CAERVLEVS THYBRIS altus, profundus. CAELO GRATISSIMVS pro his
qui in caelo sunt.

65. HIC MIHI MAGNA D. scilicet circa exitum suum. Alii Romam
dicunt Tiberini esse domicilium. CELSIS CAPVT VRBIBVS de Tuscia,
quam illis multum constat floruisse temporibus: nam et lucumones
reges habebat, et maximam Italiae superaverat partem.

67. NOX AENEAN S. R. Vt «fessos ventus cum sole reliquit».

69. VNDAM DE FLVMINE PALMIS S. quia dicitur nox etiam solo somno
polluere, unde est «et noctem flumine purgat».

71. NYMPHAE hic distinguendum, ut generalitatem sequatur
specialitas, ut in Georgicis «mater, Cyrene mater»: nam vitiosum
est post speciem genus inferre.

72. TVO GENITOR CVM F. sic enim invocatur in precibus ‘adesto,
Tiberine, cum tuis undis’. Thybrin vero alii a rege Aboriginum
dictum volunt, qui iuxta dimicans interemptus est; alii ab eo
rege, quem Glaucus, Minois filius, in Italia interemit; alii,
inter quos et Livius, ab Albano rege, qui in eum cecidit.

73. ARCETE PERICLIS hypallage est pro ‘a me prohibete pericula’.

74. QVO TE CVMQVE LACVS TENET lacus est quoddam latentis adhuc
aquae receptaculum, et dictus quasi lacuna quaedam ex qua
erumpens aqua efficit fontem, qui cum fluere coeperit, alveum
facit: unde tria ista dixit, lacum fontem alveum; hoc enim est
‘quocumque solo pulcherrimus exis’: quamquam multi hoc versu
superfusionem eius velint significari. Ideo autem haec dixit
Aeneas, quia audierat ‘hic mihi magna domus celsis caput urbibus
exit’.

76. SEMPER HONORE MEO satis autem Aeneas pie pollicetur, cum
Tiberis verecunde poposcerit: ait namque ‘mihi victor honorem
persolves’.

77. CORNIGER flumina ideo cum cornibus pinguntur, sive quod
mugitum boum imitatur murmur undarum, sive quod plerumque in
cornuum similitudinem curvatas cernimus ripas. HESPERIDVM
REGNATOR AQVARVM bene addidit ‘Hesperidum’, id est Italicarum:
nam Eridanus rex est fluminum Hesperiae, ut «fluviorum rex
Eridanus». FLVVIVS vocativus antiquus est: qui apud maiores in
omni forma similis erat nominativo, sed modo aliter est in
secunda tantum forma. Namque si proprium fuerit nomen et ‘i’ ante
‘us’ habuerit, ‘us’ perdita facit vocativum, ut ‘Terentius
Terenti’, nullo excepto; si autem appellativum sit, in ‘e’ mittit
vocativum, ut ‘pius pie’, ‘fluvius fluvie’, excepto ‘filius’,
nam ‘fili’ facit. Plerumque tamen et poetae euphoniae causa
antiquitatem sequuntur.

78. ET PROPRIVS legitur et ‘propius’. Sed si ‘proprius’,
familiarius significat, ut «et proprius res aspice nostras»; si
autem ‘propius’, citius significat: Cicero in Verrinis «nec
quicquam est propius factum, quam ut illud exemplum de Adriano
Syracusas referretur». Et hoc est melius: nam statim est porca
conspecta, et Aeneas non dubitat de fide oraculi, sed exposcit
celeritatem. TVA NVMINA tua oracula et promissa.

81. MONSTRVM quia et subito, et cum triginta porcellis est visa.

83. VIRIDIQVE IN LITORE fluviali scilicet. CONSPICITVR SVS
Horatius «et amica luto sus». Sciendum tamen hoc esse vitiosum,
monosyllabo finiri versum, nisi forte ipso monosyllabo minora
explicentur animalia, ut «parturient montes, nascetur ridiculus
mus»: gratiosiores enim versus isti sunt secundum Lucilium.

84. TIBI ENIM vacat ‘enim’ et tantum ad ornatum pertinet;
integrum est ergo ‘tibi’, ut ex iteratione crescat augmentum:
Terentius «o Mysis, Mysis». MAXIMA IVNO quaesitum est quae sit
‘Iuno maxima’: nam, ut diximus, variae sunt eius potestates, ut
Curitis, Lucina, Matrona, Regina. Et dicunt theologi ipsam esse
matrem deum, quae terra dicitur; unde etiam porca ei
sacrificatur. Ergo perite elegit epitheton, ut maximam diceret.

85. MACTAT mactatio post immolationem est; unde bono usus est
conpendio. Sane hysteroproteron est in hoc versu: primum enim est
‘cum grege sistit ad aram’ et sic ‘mactat’, id est auget,
perficit.

86. QVAM LONGA EST NOCTE in quantum longa est, ut «nunc hiemem
inter se luxu, quam longa, fovere».

87. REFLVENS velut in alveum suum recurrens, ut Aeneas contra
undas pergens descendentis celeritate propemodum uteretur.

89. AEQVOR aquae ipsius aequalitatem.

90. RVMORE SECVNDO hoc est bona fama, cum neminem laederent: aut
certe dicit eos ante venisse, quam fama nuntiaret esse venturos.
Aut ‘rumore’ pro ‘Rumone’ posuit; nam, ut supra diximus, Rumon
dictus est: unde et ficus ruminalis, ad quam eiecti sunt Remus et
Romulus. Quae fuit ubi nunc est lupercal in circo: hac enim
labebatur Tiberis, antequam Vertumno factis sacrificiis
averteretur. Quamvis ficum ruminalem alii a Romulo velint dictam,
quasi Romularem, alii a lacte infantibus dato: nam pars gutturis
ruma dicitur. Ergo si fuerit ‘Rumone secundo’, favente fluvio
intellegimus.

91. LABITVR VNCTA VADIS ABIES descendentis celeritate prope
conscendit: Statius de disco «similisque cadenti crescit in
adversum». MIRANTVR ET VNDAE laus Troianorum per phantasiam
quandam ex undarum vel nemoris admiratione venientem.

94. NOCTEMQVE DIEMQVE FATIGANT ut «silvasque fatigant»: pro ‘ipsi
fatigantur’.

95. SVPERANT FLEXVS hic ostendit non esse alveum fluminis rectum.
VARIISQVE TEGVNTVR ARBORIBVS hoc est «hunc inter fluvio
Tiberinus amoeno».

96. SECANT PLACIDO AEQVORE SILVAS ostendit adeo perspicuam fuisse
naturam fluminis, ut in eo apparerent imagines nemorum, quas
Troianae naves secabant. Terentianus «natura sic est fluminis, ut
obvias imagines receptet in lucem suam».

97. SOL MEDIVM C. C. I. O. alterius scilicet diei.

98. CVM MVROS ARCEMQVE PROCVL Palatinum vidit. Nec situm
praesentem considerare debemus: tunc enim nullis obstantibus
aedificiis et Tiberi per lupercal, ut diximus, fluente, facile
mons poterat videri Palatinus.

102. FORTE DIE SOLLEMNEM ILLO εὐσυμβόλως, id est bono omine
victori deo Troianis venientibus sacra celebrantur. Bona etiam
usus est oeconomia.

103. AMPHITRYONIADAE MAGNO DIVISQVE F. satis perite: nam cuivis
deo sacrificaretur, necesse erat post ipsum etiam reliquos
invocari.

104. ANTE VRBEM secundum antiquum situm: tunc enim brevis civitas
fuerat. PALLAS HVIC FILIVS pro ‘cum hoc’.

105. IVVENVM PRIMI PAVPERQVE SENATVS totam ostendit aetatem: nam
per senatum seniores significantur. ‘Pauper’ autem ad numerum
retulit, centum enim sub Romulo fuerunt: aut re vera ‘pauper’,
per quod Romani imperii ostenditur parsimonia, pro laude tunc
habita.

106. TEPIDVSQVE CRVOR frustra quidam cruorem pecorum, sanguinem
hominum volunt: nam Iuvenalis ait «sanguis iret et a magno cervix
ferienda magistro», Vergilius «atque atros siccabat veste
cruores».

107. CELSAS VIDERE RATES quia dixit «geminasque legit de classe
biremes». INTER OPACVM ADLABI NEMVS per nemus, ut «hunc inter
fluvio Tiberinus amoeno». Et est honesta elocutio, ut si dicas
‘inter cenam locutus sum’, id est per cenam.

108. TACITIS I. REMIS pro ‘ipsi taciti’, hoc est sine celeumate.

110. AVDAX QVOS RVMPERE P. S. V. ne interruptione sacrificii
piaculum committeretur: unde etiam Helenus «ne qua inter sanctos
ignes in honore deorum h. f. o. et o. turbet». Denique cum ludi
circenses Apollini celebrarentur et Hannibal nuntiatus esset
circa portam Collinam urbi ingruere, omnes raptis armis
concurrerunt. Reversi postea cum piaculum formidarent, invenerunt
saltantem in circo senem quendam. Qui cum interrogatus dixisset
se non interrupisse saltationem, dictum est hoc proverbium «salva
res est, saltat senex». ‘Audacem’ autem dicit ubique Vergilius,
quotiens vult ostendere virtutem sine fortuna: unde etiam Turnum
audacem vocat.

112. IVVENES QVAE CAVSA SVBEGIT succincta et plena interrogatio,
cui per singula respondet Aeneas.

114. QVI GENVS quo genere. VNDE DOMO de qua civitate? AN ARMA
tropum fecit metri causa: nam consequens erat ut diceret ‘an
bellum’.

116. PACIFERAEQVE MANV R. P. O. ne moram faceret in responsione.

117. TELA VIDES INIMICA bona conciliatio: nam audierat «hi bellum
adsidue ducunt cum gente Latina».

118. QVOS ILLI BELLO PROF. sicut et vos. Et movet conciliationem
etiam ex similitudine fortunae.

119. FERTE HAEC hoc ad ramum pertinet, ‘dicite’ ad verba.

121. TANTO PERCVSSVS NOMINE Dardani scilicet commemoratione.

122. QVICVMQVE ES hoc ad nomen Aeneae pertinet: nam esse Troianos
audierat.

124. DEXTRAMQVE AMPLEXVS INHAESIT ostendit virum et virtutis et
hospitalitatis amatorem.

125. SVBEVNT LVCO F. Q. R. hypallage in sensu.

127. OPTIME GRAIVGENVM quantum ad Aeneam pertinet Graeci neque
boni neque meliores sunt. Ergo ‘optime Graiugenum’ superlativus
est pro positivo: nam ‘optimus malorum’ non possumus dicere;
superlativus enim suo tantum iungitur generi. Sic ergo dixit ut
Homerus δικαιότατος Κενταύρων pro δίκαιος, id est ‘iustissimus
Centaurorum’ pro ‘iustus’. CVI ME FORTVNA PRECARI antiquum est;
nam modo ‘quem precari' dicimus: Terentius «credo qui mihi sic
oret», item «facite ut vobis decet», Sallustius «locum editiorem
quam victoribus decebat». Et est Graecum, ut εὔχεο Ἀπόλλωνι.

128. VITTA COMPTOS RAMOS ut in pacis petitione ramus olivae cum
vittis offeratur, partim fabulae, partim naturae efficit ratio.
Nam cum de nomine Athenarum Neptunus et Minerva contenderent et
iussisset Iuppiter ut illius nomine diceretur civitas, qui munus
melius obtulisset, equum Neptunus, Minerva olivam protulit, et
statim vicit. Vnde cum eius ramus alicui offertur, indicat eum
esse meliorem. Hinc est illud proverbium «herbam do», id est cedo
victoriam, quod Varro in aetiis ponit, «cum in agonibus herbam
in modum palmae dat aliquis ei, cum quo contendere non conatur,
et fatetur esse meliorem». Vittas autem habet ramus olivae ideo,
ut inertiam et inbecillitatem offerentis ostendat: scimus enim
oves egere alieno semper auxilio. VOLVIT hinc eum laudat, quod
tantus vir rogare conpellitur.

129. DANAVM QVOD DVCTOR ET ARCAS nec quod multitudinem haberes
extimui, nec quod esses Arcas, ut illud ostendat, id est
Agamemnoni et Menelao cognatione coniunctus. Et hoc ad laudem
Evandri pertinet, qui qualitate morum meruit non timeri.

130. FORES pro ‘fuisses’. Et notandum ‘fores’ de praeterito.

131. MEA ME VIRTVS haec adrogatio ad honorem Euandri pertinet.
SANCTA ORACVLA DIVVM Tiberini scilicet.

132. DIDITA FAMA divulgata, ut «diditur hic subito Troiana per
agmina rumor».

133. FATIS EGERE VOLENTEM quod voluntatis fuerat egit necessitas
fati.

134. DARDANVS ILIACAE P. P. V. ET AVCTOR reddit quod ait supra
«cognatique patres». Sane sciendum Atlantes tres fuisse; unum
Maurum, qui est maximus; alterum Italicum, patrem Electrae, unde
natus est Dardanus; tertium Arcadicum, patrem Maiae, unde natus
est Mercurius. Sed nunc ex nominum similitudine facit errorem et
dicit Electram et Maiam filias fuisse Atlantis maximi. Nec
praeter rationem ait et ‘maximi’ et «Atlas, idem Atlas generat»:
nam et ipse habuit etiam horum nominum filias, id est Electram et
Maiam.

135. VT GRAI PERHIBENT ut vestrae continent litterae.

138. CANDIDA MAIA splendidior enim est Maia inter pliadas, quae
est una de Atlantidibus, hoc est pliadibus.

139. CYLLENAE mons Arcadiae, ubi Maia Mercurium est enixa. FVDIT
autem non iniuriose dictum est, ut in Pisonem «quae te belvam ex
utero, non hominem fudit», sed celeritatem parientis ostendit,
quod infantibus dicitur omen felicitatis adferre. Spectat etiam
ad rationem physicam: nam celer est ubique Mercurius, ut diximus,
et ideo dicit eum etiam in ortu fuisse velocem.

144. TEMPTAMENTA TVI PEPIGI cum nullo ante pactus sum, ut te aut
per artem aliquam, aut per legatos probarem, sed intrepidum me
tibi commisi. ‘Temptamenta pepigi’ experimenta pactus sum: nam
geminum est hoc praeteritum ab eo quod est paciscor: facit enim
et ‘pepigi’ et ‘pactus sum’, sicut ‘placeo’ et placui et placitus
sum. ‘Pago’ enim, unde multi volunt venire ‘pepigi’, nusquam est
lectum.

146. GENS EADEM QVAE TE sic agit, ut et ipse praestare videatur;
nam et supra ait «socia arma rogantes». DAVNIA Rutula, a Dauno.
CRVDELI BELLO supra «bello profugos egere superbo».

147. NIHIL AFORE sibi offuturum nihil arbitrantur.

150. ACCIPE DAQVE FIDEM hoc est quod ait in decimo «humanis quae
sit fiducia rebus».

151. REBVS SPECTATA IVVENTVS decennali proelio. Et bene
promissionem rebus confirmat et testimoniis, quae est verbis
invalida.

153. TOTVM LVSTRABAT LVMINE CORPVS paterna in eo liniamenta
cognoscens.

154. PAVCA REFERT non pauca, sed paucis, id est breviter. Hoc
vult dicere: multa eum dixisse, sed paucis.

155. AGNOSCOQVE LIBENS postquam probavit ex habitu corporis vera
esse quae dicebat Aeneas, per Anchisen eum laudat adulatione
deposita. Sane inter agnosco et cognosco superfluo quidam volunt
facere discretionem, ut cognoscamus novos, agnoscamus antiquos.
Sed haec a poetis metri necessitate variantur; nam ‘agnosco’
propter synalipham dixit.

157. HESIONAE VISENTEM R. S. Vt diximus supra Hercules eversa
Troia Hesionam, Laomedontis filiam, Telamoni suo comiti dedit, ex
qua natus est Teucer. Priamus postea cum Salamina tenderet ad
visendum regnum sororis, per Arcadiam iter fecit, et tunc ab
Euandro susceptus est Anchises. VISENTEM REGNA videre cupientem.

159. PROTINVS uno eodemque tempore, hoc est dum pergit, vidit
Arcadiam; nam non possumus ‘simul’ intellegere, cum Salamina
insula sit, Arcadia in continenti.

161. MIRABARQVE DVCES hos laudat, quo melior sit ille quem
praefert.

163. IVVENALI ARDEBAT AMORE inest enim iuvenibus studium
adquirendarum amicitiarum: Horatius «animusque virilis quaerit
opes et amicitias».

165. PHENEI oppidi Arcadiae: Homerus οἳ Φένεόν τ᾿ ἐνέμοντο. Nec
nos debet movere quod, cum Euander de Pallanteo sit, dicit
‘Phenei sub moenia’, cum sciamus Poetam vicinas omnes pro uno
habere civitates, sicut de Didone facit, quam nonnumquam Tyriam,
aliquotiens Sidoniam vocat.

166. ILLE MIHI INSIGNEM F. ius hospitii habet inter se
remunerationem, sed verecunde tacet Euander de suis muneribus.

167. AVRO DEDIT INTERTEXTAM legitur et ‘intertexto’.

168. FRENAQVE BINA poetice, nam ‘duo’ debuit dicere: ‘bina’ enim
secundum Ciceronem non dicuntur nisi de his quae sunt numeri
tantum pluralis. Nam Cicero per epistolam culpat filium, dicens
male eum dixisse «direxi tibi litteras duas», cum ‘litterae’,
quotiens epistolam significant, numeri tantum pluralis sint.
Contra ‘epistolas binas’ non dicimus, sed ‘duas’.

169. IVNCTA EST MIHI FOEDERE D. antiquis amicitiis per Anchisae
hospitium.

172. QVANDO HVC VENISTIS AMICI siquidem amici iam venistis:
extraneos enim ad sacra non licebat adhibere. Hos autem adhibet
ad sacra quasi antiquis iunctos amicitiis: unde infert «et iam
nunc sociorum adsuescite mensis».

173. ANNVA QVAE D. N. anniversaria sacrificia, ideo non
differuntur, quia nec iterari possunt. Nam kalendaria si qua
fuerint ratione dilata, possunt repeti, nec piaculum eorum
intermissione committitur.

175. DAPES epulae deorum propriae, ut Iovis cena.

176. SEDILI bene ‘sedili’: nam in templo Herculis lectisternium
esse non licebat.

178. ACCIPIT aut suscipit ad sedendum: aut pascit, ut «illos
porticibus rex accipiebat in amplis». Torum autem herbarum super
solium fuisse intellegamus, ne sit sedili contrarium. Congrue
autem de leonis pelle dicit coopertum, quasi in Herculis sacris.

179. TVM LECTI IVVENES non vacat ‘lecti’: in sacris enim Herculis
nec servi intererant nec liberti, adeo ut Appius, qui sacra haec
transtulit in libertos, et caruerit oculis et intra annum omnem
familiam perdiderit Potitiorum. CERTATIM id est studiose. ARAEQVE
S. maximae scilicet: nondum enim templum Herculis fuerat, sed
ara tantummodo, quam maximam dixit ex magnitudine fabricae.

181. LABORATAE CERERIS quae eget laboris, ut «mox et frumentis
labor additus, ut mala culmos esset robigo»: glandes enim sine
ullo labore nascuntur.

183. PERPETVI TERGO BOVIS aut secundum Homerum intellegendum, qui
dicit carnes dorsi apponi solitas honorabilioribus, ut sit
sensus talis: posuit ante eos magni bovis carnes eas quae apud
maiores in honore fuerunt. Aut re vera ‘perpetui’: nam de hoc
bove immolato Herculi carnes carius vendebantur causa religionis,
et inde alter redimebatur, qui ex illius pretio comparatus quasi
perpetuus esse videbatur. ‘Tergo’ autem potest a parte totum
intellegi. LVSTRALIBVS aut pinguibus: moris enim fuerat completo
lustro pingues victimas offerre censores: aut certe de
quinquennali bove, id est perfectae aetatis: nam Homerus dicit
πίονα πενταέτηρον.

184. EXEMPTA F. ET A. C. EDENDI postquam et necessitati satis
factum est et voluptati.

185. NON HAEC variat in uno pronomine «non haec sollemnia nobis,
has ex more d., hanc tanti numinis a.».

187. SVPERSTITIO superstitio est timor superfluus et delirus. Aut
ab aniculis dicta superstitio, quae multis <annis> superstites
per aetatem delirant et stultae sunt: aut secundum Lucretium
superstitio est superstantium rerum, id est caelestium et
divinarum, quae super nos stant, inanis et superfluus timor.
VETERVMQVE IGNARA D. duo dicit: non ideo Herculem colimus, aut
quia omnem religionem veram putamus, aut quia deos ignoramus apud
antiquos. Enim cautum fuerat et apud Athenienses et apud
Romanos, ne quis novas introduceret religiones: unde et Socrates
damnatus est et Chaldaei vel Iudaei sunt urbe depulsi.

189. NOVAMVS HONORES detraxit ‘re’, nam ‘renovamus’ debuit
dicere: quam particulam alibi addidit, ut «fata renarrabat
divum».

190. SVSPENSAM HANC A. R. Cacus secundum fabulam Vulcani filius
fuit, ore ignem ac fumum vomens, qui vicina omnia populabatur.
Veritas tamen secundum philologos et historicos hoc habet, hunc
fuisse Euandri nequissimum servum ac furem. Novimus autem malum a
Graecis κακόν dici: quem ita illo tempore Arcades appellabant.
Postea translato accentu Cacus dictus est, ut Ἑλένη Helena. Ignem
autem dictus est vomere, quod agros igne populabatur. Hunc soror
sua eiusdem nominis prodidit: unde etiam sacellum meruit, in quo
ei per virgines Vestae sacrificabatur. SVSPENSAM RVPEM quasi iam
iamque lapsuram.

194. SEMIHOMINIS feritate corrupti.

195. INACCESSAM participium sine verbi origine, ‘accedor’ enim
non dicimus; sed tale est, ut placita nupta triumphata regnata.

198. HVIC MONSTRO bene vitavit casum, in quo inerat turpis
significatio.

200. ET NOBIS sicut multis, quibus Hercules profuit monstra
purgando. AETAS beneficium temporis, ut «volvenda dies en attulit
ultro».

201. MAXIMVS VLTOR non tantum noster, sed omnium terrarum.

202. TERGEMINI NECE GERYONAE hanc fabulam diximus illo loco
«postquam Laurentia victor Geryone extincto Tirynthius attigit
arva». SPOLIISQVE SVPERBVS atqui boves abduxerat: sed spolium est
quicquid de hostibus tollitur, ut «addit equos et tela quibus
spoliaverat hostem» item «postquam illum vita victor spoliavit
Achilles».

205. AT FVRIS CACI pro ingenti scelere furis nomen posuit:
capitale enim crimen apud maiores fuit ante poenam quadrupli.

208. AVERTIT erat proprium ‘abegit’; sed respexit ad praedam,
quae averti dicitur, ut «raptas ad litora vertere praedas».

209. ATQVE HOS quotiens masculinum et femininum iunguntur. Haec
disciplina est, ut etiam si posterius est femininum, masculino
respondeamus.

210. VERSISQVE VIARVM INDICIIS id est contra naturam inicientibus
errorem indiciis. Ipsa, inquit, decipiebant indicia, quae
indicare consuerunt; nam ‘indicium’ ab indicando nomen accepit.

215. QVERELLIS IMPLERI NEMVS non, ut multi dicunt, quia consortes
perdiderant, sed quia avellebantur a pascuis: insita enim est
bubus aviditas edendi, unde est «ite domum pasti, si quis pudor,
ite iuvenci».

216. ET COLLES CLAMORE RELINQVI cum clamore, ut «atque Ixionii
vento rota constitit orbis», id est cum vento. Et hoc est melius.
Nam multi dicunt: relinquebantur colles etiam a clamore, hoc est
tantum recesserant a collibus boves, ut nec echo resultaret,
scilicet ad colles iam clamore non perveniente. Quod non
procedit, quia hoc sensu illud excluditur «reddidit una boum
vocem»: si enim tam longe fuerunt, ut nulla ratione recedentium
boum mugitus colles derelictos feriret, quemadmodum inclusi bovis
est clamor auditus ab Hercule?

218. MVGIIT more suo pro ‘mugivit’, ut «audiit et Triviae longe
lacus».

219. ATRO FELLE DOLOR quo irascimur secundum physicos, ut splene
ridemus: Persius «sed sum petulanti splene cachinno».

220. RAPIT ARMA MANV <NODISQVE GRAVATVM> sagittas. Et non vacat
‘que’: nam si armorum epexegesis est ‘nodis robur gravatum’,
vacat ‘que’. ‘Gravatum’ autem pro ‘grave’ posuit: nam grave est
per naturam ponderosum, gravatum quod oneratur extrinsecus.

223. TVRBATVMQVE OCVLIS ea parte turbatum, quae proditrix mentis
est. Alii ‘oculi’ legunt et accipiunt a superioribus ‘videre
turbatum oculi’.

226. ARTE PATERNA perseverat in fabula.

227. EMVNIIT sicut ‘muniit’ et ‘mugiit’ pro emugivit. OBICE
POSTES hanc obicem dicimus, ut «ecce maris magna claudit nos
obice pontus». Dubitant enim multi, utrum masculinum sit.

228. TIRYNTHIVS a Tiryntha, in qua nutritus est civitate, ut
diximus supra.

231. AVENTINI MONTEM ut «fontem Timavi», «Buthroti urbem».

232. TER FESSVS VALLE RESEDIT egens consilii: Sallustius «fessus
in Pamphyliam se receperat». Nam corpore ‘fatigatum’ dicimus,
animo vero ‘fessum’, quamvis hoc saepe confundat auctoritas.

233. STABAT ACVTA SILEX paene omnes hunc silicem dixerunt: nam et
Varro et Lucretius ita dicunt. Tanta tamen est Vergilii
auctoritas, ut persuadeat nobis etiam hanc silicem dici.

235. DIRARVM VOLVCRVM modo ‘dirarum’ non mali ominis dicit, ut
sunt bubones, sed quae humanis cadaveribus vescebantur: dixit
enim «foribusque adfixa superbis ora virum tristi pendebant p.
t.».

237. CONCVSSIT solvit, inpulit. Satis signatis usus est verbis.

240. REFLVITQVE EXTERRITVS AMNIS rem naturae vertit in fabulam,
cum ruina rupis in se recurrere necesse sit impetum fluminis.

242. INGENS REGIA ‘regia’, sicut Cacus putabat. Sic est et illud
dictum «illa se iactet in aula Aeolus». PENITVS PATVERE admissum
lumen est usque ad secreta speluncae. Cavernas autem speluncae
per tapinosin dixit.

243. SI QVA VI terrae hiatus non nisi ex terrae motu fit. Qui
quoniam aut motu aquae inferioris nascitur, aut crebris
tonitribus, aut de concavis terris erumpentibus ventis, ideo ait
‘si qua vi’. Quod autem dicit «infernas reseret sedes», notandum
est etiam de inpossibilibus fieri posse comparationem.

245. DIS INVISA superis scilicet.

246. TREPIDENT I. L. MANES Lucanus «et subito feriere die».

248. INSVETA RVDENTEM clamantem. Et abusive dictum est, sicut
supra de leonibus «et sera sub nocte rudentum», nam rudere
proprie asinorum est: Persius «findor, ut Arcadiae pecuaria
rudere dicas».

249. TELIS PREMIT omne quod iaci potest telum vocatur ἀπὸ τοῦ
τηλόθεν, unde addidit ‘omniaque arma advocat’.

250. MOLARIBVS asperrimis saxis, non unde molae fiunt. Et
secundum Homerum dixit, μυλοειδέι πέτρῳ.

256. PER IGNEM per eam rem, unde ille sperabat auxilium.

259. INCENDIA VANA ‘vana’ quantum ad Herculem pertinet.

260. ANGIT INHAERENS E. O. ET S. SANGVINE GVTTVR ‘angit guttur’
bene dicimus, ‘angit oculos’ non procedit. Ergo ‘angit’ ad unam
rem pertinet, ut «disce, puer, virtutem ex me verumque laborem,
fortunam ex aliis»: nam fortuna non discitur. Vnde multi
‘elidens’ legunt, et integer sensus est: nam ‘elisos’
soloecophanes est, ut sit ita ‘angit guttur et elisos oculos
facit’.

261. SICCVM SANGVINE per hoc iam exanime cadaver ostendit.

263. ABIVRATAEQVE RAPINAE abiurare est rem creditam negare
periurio. Sed hoc isti loco non congruit: unde modo ‘abiuratas
rapinas’ contra ius retentas intellegamus.

264. INFORME CADAVER magnum. Et cadaver est corpus nondum
sepultum, dictum quod careat honore sepulturae.

265. NEQVEVNT EXPLERI CORDA TVENDO non poterant homines videndo
cadaver sua corda satiare.

268. LAETIQVE MINORES nove et satis licenter ‘minores’ dixit, cum
ab ipso Euandro Herculem constet esse susceptum, et minores non
dicamus, nisi quotiens graduum deficit nomen, ut puta ‘filius
nepos pronepos abnepos adnepos’. Vbi isti gradus defecerint,
merito iam dicimus minores, sicut etiam maiores dicimus post
patris avi proavi abavi atavique vocabulum.

269. PRIMVSQVE POTITIVS AVCTOR ET D. H. C. P. S. apud maiores
raro advenae suscipiebantur, nisi haberent ius hospitii; incertum
enim erat quo animo venirent. Vnde etiam Hercules primo non est
ab Evandro susceptus; postea vero cum se et Iovis filium dixisset
et morte Caci virtutem suam probasset, et susceptus et pro
numine habitus est. Denique ara est ei maxima constituta, quod
Herculi Delphicus Apollo in Italia fore praedixerat. Cum ergo de
suo armento ad sua sacrificia boves dedisset, inventi sunt duo
senes, Pinarius et Potitius, quibus qualiter se coli vellet
ostendit, scilicet ut mane et vesperi ei sacrificaretur. Perfecto
itaque matutino sacrificio cum circa solis occasum essent sacra
repetenda, Potitius prior advenit, Pinarius postea, extis iam
redditis. Vnde iratus Hercules statuit ut Pinariorum familia
tantum ministra esset epulantibus Potitiis et conplentibus sacra:
unde et Pinarii dicti sunt ἀπὸ τῆϛ πείνας, id est a fame; nam
senem illum Pinarium constat alio nomine nuncupatum. Hinc est
quod paulo post Potitii tantum facit commemorationem, ut
«primusque Potitius ibat». Quod autem dicit «domus Herculei
custos Pinaria sacri» non est contrarium; nam ‘custos’ est
ministra, ut in undecimo «at Triviae custos iamdudum in montibus
Opis alta sedet», id est ministra.

271. LVCO templum enim nondum habuerat Hercules, sed aram
tantummodo, ut diximus supra. MAXIMA ingens enim est ara
Herculis, sicut videmus hodieque.

274. PORGITE DEXTRIS praebete invicem pocula. Et est Homeri.

275. COMMVNEMQVE VOCATE DEVM aut quia Argivus est Hercules et
supra dixit Aeneas tam Graecos quam Troianos de uno sanguinis
fonte descendere: aut communem deum dixit utriusque naturae
medium, id est inter mortalitatem et divinitatem. Sunt enim
numina aliqua tantum caelestia, aliqua tantum terrestria, aliqua
media: quos deos Apuleius medioximos vocat, hoc est qui ex
hominibus dii fiunt. Alii communem deum ideo dictum volunt, quia
secundum pontificalem ritum idem est Hercules, qui et Mars: nam
et stellam unam habere dicuntur, et novimus Martem communem dici:
Cicero «Martemque communem», Vergilius «et dis communibus aras».
Item paulo post dat salios Herculi, quos Martis esse non dubium
est.

276. HERCVLEA POPVLVS Herculi consecrata. Qui cum ad inferos
descendens fatigaretur labore, dicitur de hac arbore corona facta
caput velasse: unde foliorum pars temporibus cohaerens et capiti
albuit sudore, pars vero exterior propter inferorum colorem
nigra permansit. Et honeste ait ‘pependit populus’, id est corona
de populo.

278. SACER IMPLEVIT D. SCYPHVS legitur in libris antiquis
Herculem ad Italiam ingens ligneum poculum adtulisse, quo
utebantur in sacris. Quod ne carie consumeretur pice oblitum
servabatur, cuius magnitudinem significat dicendo ‘implevit
dextram scyphus’.

280. DEVEXO OLYMPO inclinato in noctem caelo.

282. PELLIBVS IN MOREM CINCTI aut in morem Herculis: aut certe
sacerdotum.

283. ET MENSAE GRATA SECVNDAE D. quia, ut diximus, una carnis
fuerat, altera pomorum.

284. CVMVLANTQVE O. L. ARAS id est reddunt exta.

285. SALII qui tripudiantes aras circumibant.

287. LAVDES HERCVLEAS ET FACTA F. senes tantum voce laudes
Herculis exsequebantur, iuvenes et gestu corporis eius facta
monstrabant.

288. PRIMA NOVERCAE MONSTRA bene ‘prima’; nam et alia omnia
Iunonis insidiis pertulit. Fabula autem hoc habet. Hercules natus
est cum Iphiclo, Amphitryonis filio. Sed cum Iuno duos serpentes
inmisisset Herculi, Iphiclus de cunis terrore lapsus suo vagitu
excitavit parentes. Qui cum surrexissent, viderunt Herculem
angentem manibus angues inmissos ei novercalibus odiis.

289. ELISERIT praefocaverit.

291. TROIAMQVE ut supra diximus, Troiam Hercules evertit propter
negatos sibi a Laomedonte equos divino semine procreatos et
Hesionae nuptias, quam a ceto liberaverat. Sane critici frustra
culpant Vergilium, quod praesentibus Troianis Troiae laudari
introduxit excidium, non respicientes quia hoc ratio fecit
hymnorum, quibus aliquid subtrahere sacrilegium est. OECHALIAMQVE
Eurytus rex Oechaliae Iolem filiam denegavit Herculi ante
promissam, ideo quod eum fuerat filius dehortatus, dicens ab
Hercule et Megaram uxorem et ex ea filios interemptos, quod
factum fuerat Iunonis instinctu. Vnde iratus Hercules propter
nuptias sibi denegatas, eversa civitate, interemit Eurytum et
Iolem sustulit.

292. MILLE LABORES REGE SVB EVRYSTHEO cuius asperrima imperia
sustinuerat Hercules voluntate Iunonis: nam hoc est quod dicit
«fatis Iunonis», id est voluntate.

293. NVBIGENAS de Ixione et Nube procreatos Centauros, ut
superius diximus.

294. HYLAEVMQVE PHOLVMQVE Hylaeum Theseus interemit, Pholus vero
Herculem suscepit hospitio eo tempore, quo ad expugnandos
Centauros esset profectus: Lucanus «hospes et Alcidae magni,
Phole». Vnde apparet per poeticam licentiam nomina esse pro
nominibus posita. CRESIA MACTAS PRODIGIA ‘mactas’ bene ad leonem,
quem interemit, refertur: nam Cretensem taurum non mactavit, sed
incolumem ad Eurystheum perduxit. Vno tamen verbo utrumque saepe
concluditur, aliquotiens una pars, ut «disce puer virtutem ex me
verumque laborem, fortunam ex aliis».

295. NEMEAE SVB RVPE Nemea silva est vicina Thebis, in qua
Hercules interemit leonem. ‘Nemeae’ autem anapaestus est: nam et
‘ne’ et ‘me’ breves sunt.

296. STYGII TREMVERE LACVS inferni, quo tempore descendit ad
rapiendum Cerberum.

297. OSSA SVPER RECVBANS aut ad terrorem dictum est: aut certe
illud est quod etiam supra diximus, Cerberum esse terram, quae
corpora sepulta consumit; nam inde Cerberus dictus est quasi
κρεοβόρος. Alii pueriliter volunt a Cerbero Amphiarai ossa
consumi, qui hiatu terrae secundum Statium descendit ad inferos.
SEMESA ‘semensum’ non dicimus, sicut nec ‘ensum’: nam ‘esum’
facit et ‘comesum’.

298. NEC TE VLLAE FACIES ‘facies’, id est species, more suo. IPSE
TYPHOEVS et hoc poetice; nam si interemit Centauros, quemadmodum
etiam Gigantum interfuit proelio, qui ante innumeros annos
fuisse dicuntur?

299. NON TE RATIONIS EGENTEM litotes figura; nam minus dixit et
plus intellegimus: hoc enim dicit: prudentissimum te non
circumvenit Lernaeus anguis, id est hydra, turba capitum. Et est
talis figura, qualis «munera nec sperno».

301. VERA IOVIS PROLES nullus enim humano sanguine procreatus
tanta perficeret.

302. DEXTER ADI id est propitius. PEDE SECVNDO omine prospero.

303. SVPER OMNIA CACI id est hoc factum laudant ultra omnia. Et
sic est dictum, ut «sed te super omnia dona unum oro». Et bene,
quantum ad ipsos pertinet, rem maiorem servavere post omnia.

307. OBSITVS AEVO aetate involutus, ut «annis pannisque obsitus».

310. FACILESQVE OCVLOS FERT OMNIA CIRCVM physici dicunt ex vino
mobiliores oculos fieri: Plautus «faciles oculos habet», id est
mobiles vino.

311. CAPITVRQVE LOCIS delectatur.

313. ROMANAE CONDITOR ARCIS conditor Pallantei, ubi nunc Palatium
est: quod non est re vera arx, sed tenet rerum omnium
principatum.

314. HAEC NEMORA INDIGENAE FAVNI ‘indigenae’, id est inde geniti,
αὐτόχθονες. Et sciendum secundum Hesiodi theogoniam primo deos
genitos, inde hemitheos, post heroas, inde homines innocentes,
ultimo sceleratos: quem et hic nunc ordinem servat.

315. TRVNCIS ET RVPTO ROBORE NATI hoc figmentum ortum est ex
antiqua hominum habitatione, qui ante factas domos aut in cavis
arboribus aut in speluncis manebant. Qui cum exinde egrederentur
aut suam educerent subolem, dicti sunt inde procreari.

316. NEQVE CVLTVS ERAT id est nullam sui curam habebant.

317. COMPONERE OPES reservare, ordinare. PARCERE PARTO de die,
inquit, vivebant nec inventa servabant.

318. RAMI ATQVE ASPER VICTV V. A. cognato quodammodo victu
alebantur, aut venatu montium aut arborum ramis.

319. AB AETHERIO S. V. OLYMPO hoc dicit secundum poeticum morem;
nam Saturnus rex fuit Cretae, quem Iuppiter filius bello pepulit.
Hic fugiens ab Iano est susceptus, qui regnabat in Italia. Quem
cum docuisset usum vinearum et falcis, in partem est admissus
imperii et sibi oppidum fecit. Postea suum repetivit imperium.

321. IS GENVS INDOCILE pro ‘indoctum’: nam ‘indocile’ est quod
penitus non potest discere, ‘indoctum’ quod nondum didicit. Hos
autem dicit esse conpositos, unde apparet quia ‘indocile’ dixit
pro ‘indoctum’. Hoc autem est quod dicit Cicero in primo
rhetoricorum, feros adhuc homines magni cuiusdam viri oratione
conpositos.

322. LEGESQVE DEDIT atqui dixit «haud vinclo nec legibus aequam»;
sed intellegimus Saturnum dedisse leges, quibus adeo
obtemperaverunt, ut iam ita per naturam sine legibus viverent.
LATIVMQVE VOCARI MALVIT bene ‘maluit’: nam et Saturnia dicta est,
ut «et nomen posuit Saturnia tellus». Et Vergilius Latium vult
dici, quod illic Saturnus latuit. Varro autem Latium dici putat,
quod latet Italia inter praecipitia Alpium et Apennini.

325. SIC PLACIDA POPVLOS IN P. R. Vt merito aurea saecula
crederentur.

326. DECOLOR AETAS vitiosa: in omni enim vitioso corpore inest
pessimus color. Et adludit ad naturam metalli, quam cernimus
discolorem: nec inmerito; supra enim dixerat «aurea saecula»,
ideo nunc dixit ‘aetas decolor’.

328. TVNC MANVS AVSONIAE omnes terrae habitatores aut indigenae
sunt aut advenae aut convenae. Indigenae sunt inde geniti, ut de
Faunis dixit: advenae de uno loco venientes, ut Saturnus:
convenae de diversis, ut Ausones et Sicani. Sicani autem secundum
non nullos populi sunt Hispaniae, a fluvio Sicori dicti: Lucanus
«Hesperios inter Sicoris non ultimus amnis». Hi duce Siculo
venerunt ad Italiam et eam tenuerunt exclusis Aboriginibus. Mox
ipsi pulsi ab illis quos ante pepulerant, insulam vicinam Italiae
occupaverunt et eam Sicaniam a gentis nomine, Siciliam vero a
ducis nomine dixerunt: quamquam Thucydides dicat de Sicilia
Italum regem venisse et ab eo esse Italiam appellatam.

330. INMANI CORPORE THYBRIS hic Tuscorum rex fuit, qui iuxta hunc
fluvium pugnans cecidit et ei nomen inposuit. Alii volunt istum
ipsum regem latrocinatum esse circa huius fluminis ripas et
transeuntibus crebras iniurias intulisse, unde Thybris quasi
ὕβρις dictus est ἀπὸ τῆϛ ὕβρεως, id est ab iniuria: nam amabant
maiores ubi aspiratio erat Q ponere. Alii, ut supra diximus,
volunt eos qui de Sicilia venerunt, Thybrin dixisse a
similitudine fossae Syracusanae, quam fecerunt per iniuriam Afri
et Athenienses iuxta civitatis murum: nam quod Livius dicit, ab
Albano rege Tiberino Thybris dictum, non procedit ideo, quia
etiam ante Albam Thybris dictus invenitur.

332. ALBVLA NOMEN antiquum hoc nomen a colore habuit.

333. ME PVLSVM PATRIA aut, ut diximus supra, propter parricidium:
aut certe oraculorum necessitate conpulsum. PELAGIQVE EXTREMA
per extrema pelagi actum: aut, ut dicit Donatus, per pelagus
extrema sequentem, ut ‘pelagi’ adverbium sit.

334. FORTVNA OMNIPOTENS ET INELVCTABILE FATVM secundum stoicos
locutus est, qui nasci et mori fatis dant, media omnia fortunae:
nam vitae humanae incerta sunt omnia. Vnde et miscuit, ut quasi
plenum ostenderet dogma: nam nihil tam contrarium est fato quam
casus; sed secundum stoicos dixit.

335. EGERE coegerunt, ut quasi ostendat invitum.

336. CARMENTIS NYMPHAE MONITA matris eius. ‘Nymphae’ autem
maritae dicit: nam graece sponsa νύμφη dicitur. Haec autem non
vere nympha fuit, sed vaticinatrix. AVCTOR scilicet oraculorum.

337. MONSTRAT ET ARAM aut quam matri fecit extinctae. Est autem
iuxta portam, quae primo a Carmente Carmentalis dicta est, post
scelerata a Fabiis CCCVI, qui per ipsam in bellum profecti, non
sunt reversi. VATIS FATIDICAE bene addidit ‘fatidicae’: nam vatem
et poetam possumus intellegere, unde solum plenum non erat. Ergo
tale est ut illud in Sallustio «in tugurio mulieris ancillae»,
non quia mulieris statim et ancillae, si autem ancillae statim et
mulieris.

340. QVAE PRIMA quia postea etiam sibylla dixit.

341. NOBILE PALLANTEVM futurum scilicet, sicut et Aeneadas.

342. ASYLVM RETVLIT postquam Hercules migravit e terris, nepotes
eius timentes insidias eorum quos avus adflixerat, Athenis sibi
primi asylum, hoc est templum misericordiae, collocarunt unde
nullus posset abduci, quod etiam Statius dicit, ut «Herculeos
fama est fundasse nepotes». Ideo ergo ait ‘quod Romulus acer
asylum retulit’, hoc est fecit ad imitationem Atheniensis asyli:
quod ideo Romulus fecit, ut haberet advenas plures cum quibus
conderet Romam. Iuvenalis «et tamen, ut longe repetas longeque
revolvas nomen, ab infami gentem deducis asylo».

343. GELIDA MONSTRAT S. R. LVPERCAL sub monte Palatino est
quaedam spelunca, in qua de capro luebatur, id est
sacrificabatur: unde et lupercal non nulli dictum putant. Alii
quod illic lupa Remum et Romulum nutrierit: alii, quod est
verius, locum esse hunc sacratum Pani, deo Arcadiae, cui etiam
mons Lycaeus in Arcadia consecratus est. Et dictus Lycaeus, quod
lupos non sinat in oves saevire. Ergo ideo et Euander deo gentis
suae sacravit locum et nominavit lupercal, quod praesidio ipsius
numinis lupi a pecudibus arcerentur.

344. PARRHASIO DICTVM P. D. MORE LYCAEI ordo est: monstrat
lupercal Panos Lycaei, dictum de more Parrhasio, id est ostendit
lupercal Panos Lycaei, dicatum ex more Arcadico: nam Parrhasia
Arcadia est. DICTVM dicatum, consecratum. PANOS LYCAEI ‘huius
Panos’ genetivus est Graecus, et ‘Panos Lycaei’ sic dictum est,
ut ‘Iovis Olympi’, ‘Apollinis Delphorum’.

345. SACRI MONSTRAT NEMVS ARGILETI ‘sacri’ execrabilis. Sane
Argiletum, multi quasi argilletum volunt a pingui terra; alii a
fabula. Nam Euander Argum quendam suscepit hospitio. Qui cum de
eius cogitaret interitu, ut ipse regnaret, Euandro hoc non
sentiente socii intellexerunt et Argum necarunt: cui Euander et
sepulchrum fecit et locum sacravit, non quod ille merebatur, sed
hospitalitatis causa. Bene autem in hac re Evander inmoratur et
docet causas, ne apud hospitem veniat in suspitionem. Ergo
Argiletum ab Argo illic sacrato et sepulto.

346. TESTATVR LOCVM iurat non sua culpa iura hospitii esse
violata.

348. AVREA NVNC ‘nunc’ ad utrumque pertinet, et ad ‘aurea’ et ad
«Tarpeiam sedem»: nam Tarpeia sedes dicta est a Tarpeia virgine.
Cum enim Romulus contra Sabinos bella tractaret et Tarpeio cuidam
dedisset arcem tuendam, filia eius Tarpeia aquatum profecta in
hostes incidit. Quam cum hortarentur ad proditionem, illa pro
praemio poposcit ornatum manuum sinistrarum, id est armillas.
Facta itaque arcis proditione hostes ingeniosa morte promissa
solverunt: nam scuta, id est sinistrarum ornatum, super illam
iacientes eam luce privarunt. Quae illic sepulta Tarpeiae sedi
nomen inposuit.

349. RELIGIO id est metus, ab eo quod mentem religet dicta
religio.

350. DIRA magna, ut «an sua cuique deus fit dira cupido?».

351. HOC NEMVS bene ubique ‘nemus’ dixit: nam tunc aedificia non
erant.

352. IPSVM CREDVNT SE VIDISSE IOVEM in hoc scilicet nemore. Sane
ad illud adludit quod primi dicuntur Iovi templa fecisse. Nec
enim longe sunt a Iove Olympico: unde eos dicit Iovem vidisse, et
quod ipsi sunt προσέληνοι, ut Statius «Arcades astris lunaque
priores»: licet dicat Sallustius Cretenses primos invenisse
religionem, unde apud eos natus fingitur Iuppiter.

354. AEGIDA CONCVTERET hic distinguendum: nam aegida, id est
pellem Amaltheae caprae, a qua nutritus est, in sinistra Iuppiter
tenet. DEXTRA NIMBOSQVE CIERET et de dextera fulmina commoveret:
nam modo nimbos pro fulminibus posuit, quae de dextera iacit.
Aegidis autem concussio commovet pluvias.

355. DISIECTIS OPPIDA MVRIS unum Iani, aliud Saturni, iam tunc
vetusta.

356. MONVMENTA VIRORVM hoc sermone ostendit etiam Saturnum virum
fuisse.

360. PASSIMQVE ARMENTA V. quae post mortem Caci passim nullo
timore vagabantur.

361. ROMANOQVE FORO Romanum forum est ubi nunc rostra sunt.
LAVTIS MVGIRE CARINIS carinae sunt aedificia facta in carinarum
modum, quae erant circa templum Telluris. Lautas autem dixit aut
propter elegantiam aedificiorum, aut propter Augustum, qui natus
est in cunis veteribus et nutritus in lautis carinis.

362. VICTOR ALCIDES SVBIIT εὐσυμβόλως, id est bonum Aeneae omen
ostenditur.

364. AVDE HOSPES CONTEMNERE OPES bene ‘aude’, quasi rem arduam et
difficilem. DIGNVM FINGE DEO compone te in similitudinem
numinis.

365. NON ASPER non aspernator, id est fastidiosus.

366. ANGVSTI SVPTER F. T. I. A. DVXIT ex contrarietate quaesitus
ornatus, ait enim ‘angusti tecti supter fastigia ingentem Aenean
duxit’.

368. PELLE LIBYSTIDIS VRSAE species pro genere: nam cuiuslibet
ferae possumus accipere.

370. EXTERRITA MATER ideo territa, quia mater.

373. DICTIS DIVINVM INSPIRAT AMOREM petitura pro filio de
adulterio procreato orationem suam ingenti arte conposuit: quod
etiam Vulcanus ipse testatur, dicens «quid causas petis ex
alto?». Non enim aperta est eius petitio, sed longo prooemio
perversam amore mariti circumvenit mentem. Ergo quaestionem hanc
quae nascitur ex petitione Veneris inpudica, solvimus his modis:
primo quod Vulcanum amore circumvenit, deinde quod nacta est
occasionem eius temporis quo Marti arma faciebat, quem fuisse
sciebat adulterum: per quod datur intellegi Vulcanum iam omnem
suspitionem et iram quam habuit circa Venerem, deposuisse, adeo
ut arma etiam ipsi fabricaret adultero. Praeterea Vulcanum
uxorium fuisse testatur et ipse Vergilius dicens «tum pater
aeterno fatur devinctus amore», et Statius ubi Martem Venus
adloquitur, ut «at non eadem Vulcania nobis obsequia, et laesi
servit tamen ira mariti». Nam quod dicit Donatus potuisse fieri
ut cum Anchisa concumberet Venus, ante quam Vulcano nuberet, non
procedit: constat enim a principio Venerem uxorem fuisse Vulcani.

375. DEBITA fataliter ad exitium destinata.

376. MISERIS atqui honestum est miseris subvenire; sed hoc dicit:
cur te fatigarem pro hominibus fati necessitate perituris?

379. PRIAMI DEBEREM PLVRIMA NATIS scimus quod Paridi tantum
debuit, sed hoc velat aliarum commemoratione personarum, ne ex
turpi causa Paridi debuisse videatur.

380. AENEAE FLEVISSEM S. L. bene post Pergama, post Troianos,
post Priami liberos cum excusatione fit Aeneae commemoratio;
dicit enim se eius infelicitate commotam.

381. IOVIS IMPERIO ne videretur inpudens, si aliena regna
deposceret. Et hoc latenter dicere videtur: fave huic cui etiam
Iuppiter favet.

382. EADEM quae tunc scilicet silui.

383. ARMA ROGO hic distinguendum, ut cui petat, non dicat, sed
relinquat intellegi. GENETRIX NATO TE FILIA NERI Thetis, quae
Achilli arma inpetravit. Et bonis utitur comparationibus dicendo
‘filia Neri’, cum ipsa Iovis sit filia, item ‘uxor Tithonia’, cum
sit ipsa Vulcani. ‘Neri’ autem pro ‘Nerei’: omnia enim quae in
‘eus’ exeunt hodie apud maiores in ‘es’ exibant, ut ‘Nereus
Neres, Tydeus Tydes’, et genetivum in ‘is’ mittebant, ‘Tydis
Neris’. Sed quia plerumque ‘s’ in latinitate detrahitur,
remanebat ‘i’. Hinc est ‘filia Neri’, «inmitis Achilli», item in
Sallustio «ad bellum Persi Macedonicum». Sic Asper.

384. TITHONIA CONIVNX Aurora pro Memnone.

385. CLAVSIS FERRVM ACVANT PORTIS dixit enim superius «quinque
adeo magnae positis incudibus urbes t. n.».

386. IN ME artificiose arma petit etiam sibi profutura; nam a
Graecis fuerat vulnerata, unde est «equidem credo, mea vulnera
restant».

388. CVNCTANTEM scilicet de promissione, quam rem per amplexum
suum inmisso amore persolvit.

389. ACCEPIT SOLITAM FLAMMAM adludit ad rem naturalem: namque
ideo Vulcanus maritus fingitur Veneris, quod Venerium officium
non nisi calore consistit, unde est «frigidus in Venerem senior».

390. LABEFACTA PER OSSA si ossa labefecit, quanto magis animum?

391. ATQVE OLIM fere, ut solet; nam non est adverbium temporis.

392. IGNEA RIMA MICANS id est fulmen, cuius naturam expressit;
namque nubes vento coactae plerumque rumpuntur et ex se fulmen
emittunt.

393. FORMAE CONSCIA CONIVNX intellexit se dolis et pulchritudine
pervertisse mentem mariti.

394. DEVINCTVS hoc sermone ostendit eum posse cuncta concedere.

395. EX ALTO argumentatione longe repetita.

398. NEC FATA VETABANT STARE atqui supra ait ‘debita’. Sed
sciendum secundum aruspicinae libros et sacra Acheruntia, quae
Tages conposuisse dicitur, fata decem annis quadam ratione
differri: quod nunc dicit Vulcanus potuisse fieri. Ergo non est
contrarium; nam fata differuntur tantum, numquam penitus
inmutantur: quod etiam Iuno dicit «atque inmota manet fatis
Lavinia coniunx; at trahere atque moras tantis licet addere
rebus».

400. SI BELLARE PARAS quia dixerat «in me excidiumque meorum».

401. POSSVM P. CVRAE quicquid curae est, id est officii et
sollicitudinis.

402. LIQVIDO ELECTRO puro. Et secundum Plinium in naturali
historia tria sunt electri genera; unum ex arboribus, quod
sucinum dicitur; aliud, quod naturaliter invenitur; tertium, quod
fit de tribus partibus auri et una argenti: quas partes etiam si
naturale solvas, invenies. Vnde errant qui dicunt melius esse
naturale. Electri autem natura probatur veneno, quo recepto et
stridorem emittit et varios ad iridis similitudinem reddit
colores.

403. ANIMAE venti, ἀπὸ τῶν ἀνέμων: Horatius «inpellunt animae
lintea Thraciae»: unde et ‘anima’ dicitur, quae secundum aliquos
ventus est, ut «atque in ventos vita recessit». PRECANDO VIRIBVS
INDVBITARE TVIS id est dubitare, nam ‘in’ vacat. Et hoc dicit:
precum nimietas postulationis significat dubitationem.

406. CONIVGIS INFVSVS GREMIO hoc est ante concubuit et sic
quievit. Probus vero et Carminius propter sensum cacenphaton
‘infusum’ legunt, ut sit sensus: dormiit cum coniuge dormiente,
id est petiit soporem infusum etiam coniugis gremio.

408. CVRRICVLO tempore modo; alias loco, alias officio.

409. COLO hunc sequimur: nam ‘huius coli’ dicimus, non ut Statius
‘huius colus’. TENVIQVE MINERVA non filo tenui, sed parvo pretio
lanificii. Et alii hic distinguunt et subaudiunt ‘mos est’ aut
‘placet’, ut sit sensus ‘cui tolerare colo vitam tenuique Minerva
mos est’ vel ‘placet’ et sic inferunt «inpositum cinerem et
sopitos s. ignes’, ut e contra Horatius «incedis per ignes
suppositos cineri doloso». Alii sic legunt ‘tenuique Minerva
inpositum’, id est cui haec est necessitas fataliter data.

411. NOCTEM ADDENS OPERI per transitum ostendit noctem esse
partem diei.

412. EXERCET PENSO fatigat: Terentius «primo haec vitam parce ac
duriter agebat». Hinc ergo traxit Vergilius ut diceret «castum ut
servare cubile c.».

414. IGNIPOTENS Vulcanus, ut diximus supra, ignis est, et dictus
Vulcanus quasi Volicanus, quod per aerem volet; ignis enim e
nubibus nascitur. Vnde etiam Homerus dicit eum de aere
praecipitatum in terras, quod omne fulmen de aere cadit. Quod
quia crebro in Lemnum insulam iacitur, ideo in eam dicitur
cecidisse Vulcanus. Claudus autem dicitur, quia per naturam
numquam rectus est ignis.

415. AD FABRILIA dura. Et ex contrariis epithetis fecit ornatum,
dicens ‘mollibus e stratis surrexit ad opera fabrilia’.

416. INSVLA SICANIVM IVXTA LATVS AEOLIAMQVE E. L. physiologia
est, cur Vulcanus in his locis officinam habere fingatur inter
Aetnam et Liparen: scilicet propter ignem et ventos, quae apta
sunt fabris. ‘Aeoliam’ autem ‘Liparen’ ideo, quia una est de
illis septem insulis, in quibus Aeolus imperavit.

419. ANTRA AETNAEA TONANT magnitudinem ictuum ostendit, quibus
etiam vicini montes resultabant: aut certe ‘Aetnaea’ quasi Aetnae
dixit.

420. AVDITI REFERVNT GEMITVS echo breviter significavit.

421. STRICTVRAE CHALYBVM strictura est terra ferri in massam
coacta. Chalybes autem proprie populi sunt, apud quos nascitur
ferrum, ut ipse «at Chalybes nudi ferrum virosaque Pontus
castorea»: unde modo ‘Chalybum’ posuit ‘stricturas’ pro ferri
massis.

423. HOC TVNC id est huc tum. Et ‘hoc’ pro ‘huc’ posuit secundum
antiquum morem: nam antea ‘hoc’ adverbium loci fuit, quod nunc
abolevit: nam crebro in antiquis lectionibus invenitur, sicut in
epistulis probat Verrius Flaccus exemplis auctoritate ratione,
dicens in adverbiis pro ‘u’ ‘o’ plerumque maiores ponere
consuetos. Et sic pro ‘huc’ ‘hoc’ veteres dicere solebant, sicut
pro ‘illuc’ ‘illo’ dicimus: unde etiam ‘hoc’ o longum esse
apparet, sicut ‘illo’, quod pro ‘illuc’ ponitur.

425. BRONTESQVE quid facturi sint ex nominibus docet: nam Brontes
a tonitru dictus est, Steropes a fulgetra, ἀπὸ τῆϛ στεροπῆς.
Pyragmon vero, qui numquam a calenti incude discedit, ἀπὸ τοῦ
πυρὸς καὶ τοῦ ἄκμονος; nam πῦρ ignis est, ἄκμων incus. NVDVS
MEMBRA per hunc etiam ceteros nudos fuisse significat.

426. INFORMATVM in quandam formam designatum et conpositum. Dicit
autem in fulmine partem non perfectam, partem iam politam
fuisse.

427. TOTO GENITOR QVAE PLVRIMA CAELO ‘toto caelo’, id est ab omni
parte caeli: nam dicunt physici de sedecim partibus caeli iaci
fulmina. ‘Quae’ autem qualia, ut «hunc ego te, Euryale, aspicio»,
id est talem. Ergo hoc dicit: faciebant fulmen in eorum
similitudinem, quae Iuppiter iacit toto caelo, hoc est de
diversis partibus caeli, scilicet sedecim.

429. TRIS IMBRIS TORTI RADIOS constricti et coacti in grandinem:
Statius «sicco quos asper hiatu praesolidat Boreas». Et sciendum
hoc eum velle ostendere, toto anno iaci fulmen: nam per has
periphrasis tempora ostendit anni totius, quae et quattuor esse
et ternos menses habere manifestum est: unde dicit ‘tris imbris
torti radios’, hoc est grandinis, quae abundat per hiemem; ‘tris
nubis aquosae’, hoc est veris, quo tempore nimiae sunt pluviae,
ut «et ruit imbriferum ver»; ‘rutili tris ignis’, hoc est
aestatis; ‘et alitis austri’, id est autumni, quo ventorum crebra
sunt flamina. Et prudenter his omnibus naturam exprimit
fulminis, quod necesse est ut per nubes nascatur et ventos.

431. FVLGORES NVNC TERRIFICOS quas fulgetras dicunt. SONITVMQVE
METVMQVE per sonitum tonitrua ostendit, per metum fulgetras. Et
hunc ordinem sic posuit, ut hominibus videtur: nam re vera prior
est conlisio nubium, unde ignis emicat: nos autem ideo prius
fulgetras videmus, quam tonitrua audiamus, quia velocior
oculorum, quam aurium sensus est.

432. SEQVACIBVS persecutricibus.

435. AEGIDAQVE HORRIFERAM aegis proprie est munimentum pectoris
aereum, habens in medio Gorgonis caput: quod munimentum si in
pectore numinis fuerit, aegis vocatur; si in pectore hominis,
sicut in antiquis imperatorum statuis videmus, lorica dicitur.
TVRBATAE pro ‘turbantis’: nam timuit homoeoteleuton, et fecit
supinam significationem. Alii ad fabulam referunt, quia dicitur
in bello Gigantum arma perdidisse turbata, ut quasi ipsa nunc
reparet: cuius dicti nullus auctor invenitur idoneus.

436. SQVAMIS SERPENTVM AVROQVE POLIBANT aegida horriferam aureis
squamis serpentum certatim polibant. Alii volunt re vera de corio
serpentum dicere eum arma esse levigata.

437. CONEXOSQVE ANGVES Gorgonis scilicet capiti.

438. DESECTO VERTENTEM LVMINA COLLO aut sua lumina circumferentem
et mortis indignatione quaerentem, quorum se interitu posset
ulcisci: aut certe intuentum lumina in saxa vertentem. Hoc autem
caput ideo Minerva fingitur habere in pectore, quod illic est
omnis prudentia, quae confundit alios et inperitos ac saxeos
conprobat.

439. TOLLITE C. I. vile est quod plerique dicunt, propter arma
Martis iratum esse Vulcanum, praesertim cum et arment Minervam et
fabricent fulmina Cyclopes, et Vulcanus dixerit ‘cuncta
tollite’. Ergo ‘tollite’ aut differte est, aut celerius
terminate. COEPTOSQVE AVFERTE LABORES quia dixerat «his
informatum manibus iam parte polita fulmen erat».

440. AETNAEI CYCLOPES ut «Aetnaeos fratres».

441. NVNC VIRIBVS VSVS nunc est vestrarum virium exercitium, id
est tempus est exercendae virtutis circa arma viri fortis.

442. ARTE MAGISTRA ambitiosius quam si ‘magistri’ diceret et rem
personae in artem transtulit, ut si dicas ‘opus est peritia
medicinae’, non ‘medici’.

443. PRAECIPITATE MORAS praecipitanter, id est festinanter
abicite. NEC PLVRA EFFATVS sicut festinantem decebat.

444. OCIVS INCVBVERE quam ille praeceperat. PARITER pari modo.

445. SORTITI diviserunt inter se laboris officium, ut «sortiti
remos».

446. VVLNIFICVSQVE CHALYPS populum, apud quos nascitur, pro ferro
posuit. Et ‘liquescit’ dixit proprie: nam ferrum non solvitur,
sed mollescit.

447. INFORMANT designant. INGENTEM autem et magnitudine et
soliditate: nam et clipeum dixit, qui magnitudine corpus furatur,
unde et clipeus dictus est ἀπὸ τοῦ κλέψαι: et dicturus est
«septenosque orbibus orbes inpediunt», id est veluti septem scuta
facta in unitatem conectunt.

450. ACCIPIVNT REDDVNTQVE iungendum: uno enim eodemque tempore
parte reddunt, parte ventos accipiunt. STRIDENTIA TINGVNT
tingendo stridere faciunt.

453. IN NVMERVM in ordinem, ut «tunc vero in numerum Faunosque
ferasque videres ludere». FORCIPE forfices sunt quibus incidimus,
forcipes quibus aliquid forvum tenemus, quasi forvicapes; nam
forvum est calidum: unde et formosos dicimus quibus calor
sanguinis ex rubore pulchritudinem creat.

454. DVM HAEC DVM PROPERAT properanter facit: et est honesta
elocutio. AEOLIIS nam, ut diximus, Vulcania una est de septem
Aeoliis. LEMNIVS quia in Lemnum insulam, ut diximus, cecidit, a
Iunone propter deformitatem deiectus, quam aerem esse constat, ex
quo fulmina procreantur. Ideo autem Vulcanus de femore Iunonis
fingitur natus, quod fulmina de imo aere nascuntur: quod etiam
Lucanus dicit «fulminibus terrae propior succenditur aer, pacem
summa tenent».

456. VOLVCRVM SVB CVLMINE potest et generaliter accipi volucrum
quarumvis; potest et specialiter, ut hirundinum.

458. TYRRHENA VINCVLA Tusca calciamenta. Et dicit crepidas, quas
primo habuere senatores, post equites Romani, nunc milites.

459. TEGEAEVM ENSEM Arcadicum gladium.

460. DEMISSA AB LAEVA PANTHERAE TERGA RETORQVENS a sinistro
humero pellem demissam habuit, quam retorquens et in dexteram
revocans partem se amiciebat.

461. GEMINI CVSTODES hoc et in Homero lectum est et in historia
Romana, quae ait «Syphax inter duos canes stans Scipionem
appellavit».

464. SERMONVM MEMOR scilicet promissi auxilii, ut «auxilio tutos
dimittam opibusque iuvabo». HEROS hoc nomen non tantum praesentis
est virtutis, sed et praeteritae: unde est quod Euandrum heroem
dicit, cum sit virtutis emeritae. plerumque heros et generis est.

465. MATVTINVS AGEBAT rem temporis ad personam transtulit.

468. LICITO TANDEM SERMONE ‘tandem’, quia amborum desiderio nox
fecerat moram.

471. NVMQVAM RES EQVIDEM TROIAE VICTAS satis mature ‘equidem’
dixit, id est ego quidem Troiam te vivo victam non arbitror,
quantum est in opinione mea.

472. PRO NOMINE TANTO pro tui nominis gloria.

474. ET MVRVM CIRCVMSONAT ARMIS et brevitatem sui ostendit
imperii et hostilem necessitatem, ob quam se penitus exarmare non
poterat. ‘Amni’ autem ‘claudimur Tusco’ ideo dixit, quia ipse
fuit Romani finis imperii: Iuvenalis «et quae imperii fines
Tiberinum virgo natavit».

475. SED TIBI EGO artificiose agit, ut etiam quae monstrantur
auxilia, ipsius esse videantur. ‘Ingentes’ autem ‘populos’ non
sine causa dixit: nam Tuscia duodecim lucumones habuit, id est
reges, quibus unus praeerat: unde est «gens illi triplex, populi
sub gente quaterni».

476. QVAM FORS INOPINA hoc beneficium casus praestat, qui efficit
ut eo tempore quaeras auxilium, quo Tyrrheni ducem requirunt.

477. FATIS HVC TE POSCENTIBVS ADFER perge illuc poscentibus
fatis; nam talis est sensus, si legeris ‘adfer’. Et similiter
iungit fortunam fato, ut supra, ubi ait «fortuna omnipotens et
ineluctabile fatum». Si autem legeris ‘adfers’, sensus erit
talis: fati necessitate factum est ut venires; fortunae
beneficium ut illi ducem requirant. Legimus ergo et ‘adfer’ et
‘adfers’.

478. SAXO I. F. VETVSTO antiquo opere, ut «templa dei saxo
venerabar structa vetusto».

479. VRBIS AGYLLINAE SEDES quae nunc Caere dicitur. LYDIA QVONDAM
GENS ‘quondam insedit’, non ‘quondam bello praeclara’: nam etiam
tunc florebat. Sane etiam supra diximus, Maeoniam provinciam
esse. Cuius dum brevitas duos fratres, Lydum et Tyrrhenum, ferre
non posset, ex sorte Tyrrhenus cum ingenti multitudine profectus
partem Italiae tenuit et Tyrrheniam nominavit. Hi diu piraticam
exercuerunt, ut etiam Cicero in Hortensio docet, cum captivos
novis poenis adfligerent, occisorum eos religantes cadaveribus.
Quod Vergilius dat Mezentio, sciens lectum esse de Tyrrhenorum
gente. Sane illo tempore Tyrrheni dicti sunt, post Tusci ἀπὸ τοῦ
θύειν Lydi autem a Lydo, regis fratre, qui in provincia
remanserat.

483. QVID MEMOREM INFANDAS CAEDES figura oratoria, quae
paralipsis vocatur: Cicero «nam illa nimis antiqua praetereo».

484. EFFERA cruenta. DI CAPITI IPSIVS ut «quod di prius omen in
ipsum convertant».

487. TORMENTI GENVS exclamatio est inventi supplicii. SANIE
TABOQVE sanies mortui est. ‘Tabo’ viventis scilicet sanguinis.

493. CONFVGERE confugiebat: et, ut diximus, historicus stilus
est. DEFENDIER defendi, id est defendebatur. Et vertit historiam;
nam, ut diximus, Turnus magis confugit ad Mezentium.

495. PRAESENTI MARTE sine aliqua dilatione.

496. ADDAM aut dabo; aut re vera addam habentibus Tarchonem.

498. LONGAEVVS ARVSPEX argumento aetatis vult doctum videri.

503. OPTATE DVCES votis scilicet.

504. HOC ACIES CAMPO quasi iam in bellum parati.

505. REGNIQVE CORONAM insigne, non re vera coronam, quam Tusci
reges numquam habuerunt. Ergo species est pro genere.

506. MANDATQVE INSIGNIA aut mittit insignia, id est omnia
ornamenta regalia, aut re vera ‘mandat insignia’, id est magna,
ut castris succedam et capessam regna Tyrrhena.

508. SED MIHI TARDA GELV occurrit tacitis quaestionibus, dicens
se non isse propter aetatem senilem, filium vero propter mixtum
genus per originem matris: unde Aenean dicit ire debere, cui et
aetas et origo regna concedunt. SAECLISQVE EFFETA SENECTVS
notandum dicta ‘saecula’ etiam in uno homine secundum eos qui
dicunt saeculum triginta annos habere: nam alii volunt centum et
decem, alii mille annis putant saeculum contineri.

509. INVIDET IMPERIVM bona elocutio, ut «Liber pampineas invidit
collibus umbras».

512. QVEM NVMINA P. Vt «externos optate duces».

513. ITALVM FORTISSIME DVCTOR εὐσυμβόλως iam ductorem Italiae
vocat Aenean.

514. SPES ET SOLACIA ‘spes’ quia multa sibi de eius virtute
promittebat pater, ‘solacium’ quia amissa coniuge unici filii
utebatur solacio.

515. TOLERARE quasi rem asperam et difficilem.

517. MIRETVR imitetur: Lucanus «miratoremque Catonis»; optima
enim ingenia necesse est ut ea quae mirantur, imitentur.

519. SVO NOMINE bene in omnibus filii gratiam facit, nam dicit:
dat tibi Pallas milites ducentos suo nomine, ipse vero a me
accipiet ducentos.

522. TRISTI CVM CORDE propter brevitatem auxiliorum.

523. CAELO APERTO sereno, ut «et aperta serena prospicere».

524. INPROVISO nullum enim indicium praecesserat nubium. FVLGOR
fulgetra.

525. CVM SONITV tonitrus scilicet. Et, ut diximus supra, ordinem
tenuit qui nobis apparet, ut fulgetras dicat priores, cum sint
ante tonitrua. RVERE OMNIA sic enim sonat, ut videatur ruina:
alibi «caelique ruina». Bene autem temperavit dicens ‘visa’.

526. TYRRHENVSQVE T. M. P. A. CLANGOR Tyrrhenum clangorem dixit
tubae ideo, quia apud Tuscos tubam constat inventam. Ergo
‘Tyrrhenus clangor’ sonus Tyrrhenarum tubarum. Et bene congruis
ominibus arma nuntiantur, per sonum tubarum.

527. FRAGOR INTONAT ‘fragor’ est proprie armorum sonus. Quod
autem dicit ‘intonat’, illuc spectat «fulminat Aeneas armis»,
quae vult fragore tonitrua, splendore fulgetram imitari. Non
autem mirum est a Venere allatis armis inesse fulgorem: nam et
Homerus dicit a Thetide oblata arma habere motum quendam et
spiritum, quae duo in aqua esse manifestum est. Thetidem autem
novimus nympham.

528. INTER NVBEM per nubem, more suo. Et dicit in serena parte
caeli fuisse nubem, per quam arma portata sunt.

529. PER SVDVM ‘sudum’ est quasi sub udum, serenum post pluvias,
ut «ver sudum».

531. AGNOVIT SONITVM hoc est quid sonitus significaret. DIVAE
PROMISSA PARENTIS κατὰ τὸ σιωπώμενον intellegamus Venerem ei
promisisse.

532. HOSPES et qui suscipit et qui suscipitur ‘hospes’ vocatur,
ut hoc loco Euander, item supra «hospitis Aeneae sedem». NE
QVAERE VERO PROFECTO ambae particulae ad ornatum pertinent
tantum.

533. PORTENTA modo bona omina. EGO POSCOR OLYMPO aut de Olympo
poscor, id est haec signa mei causa fiunt: aut certe in Olympum
poscor.

534. DIVA CREATRIX rerum omnium generaliter.

537. HEV adeo de victoria fretus est, ut etiam hostium
misereatur. Et hinc nascitur ille sensus «non haec, o Palla,
dederas promissa parenti». Item Aeneas «hi nostri reditus
expectatique triumphi? Haec mea magna fides!».

540. FOEDERA RVMPANT quae se facturum Latinus promiserat; non
enim erant facta.

542. HERCVLEIS SOPITAS IGNIBVS ARAS hypallage est, id est
suscitavit aras Herculeas, in quibus erant ignes sopiti.

543. HESTERNVM autem LAREM cui pridie sacrificaverat. Et est
iteratio: nam male quidam ‘externum’ legunt, id est extraneum.

546. POST HINC AD NAVES G. Vnum vacat, aut ‘post’, aut ‘hinc’, ut
«post hinc digrediens iubeo frondentia capris»: tale est et
illud «primus ibi ante omnes».

547. QVI SESE IN BELLA SEQVANTVR in expeditionem et bellicam
praeparationem: nam, ut supra diximus, ‘bellum’ est tempus omne
quo vel praeparatur aliquid pugnae necessarium, vel quo pugna
geritur, ‘proelium’ autem dicitur conflictus ipse bellorum: unde
modo bene dixit ‘qui sese in bella sequantur’, non ‘in proelium’;
nam ad auxilia petenda vadit, non ad pugnam. Quamquam etiam si
diceret ‘qui se in proelium sequantur’, non valde ab re esse
videbatur: hi enim equites, cum a Tarchone accepisset Aeneas
auxilia, cum aliis Etruscis equitibus per terram missi, obvios
statim habuere bellantes, et quasi iam hinc recte pergere
videntur in proelium: unde etiam a Cymodocea naviganti Aeneae
dicitur «iam loca iussa tenent forti permixtus Etrusco Arcas
eques».

549. SEGNIS sine remigio. Et respexit ad descendentes, de quibus
ait «remigio noctemque diemque fatigant», licet fuerit lenissimus
fluvius.

550. RERVM quas gesserat. PATRIS ubi esset.

552. EXORTEM AENEAE per id quod non est factum, quod factum est
indicatur. Per ‘exortem’ autem optimum et praecipuum significat.

553. PELLIS OBIT TOTVM pellis ostenditur magnitudo in hoc, quod
dicit ‘totum obit’. VNGVIBVS AVREIS aut quia ungues ipsi cum
aruerint, auri imitantur colorem; aut quia solebant deaurari:
Statius «auro mansueverat ungues».

554. SVBITO VVLGATA cur ‘subito’? Ipse dicit: quasi ‘per parvam
urbem’.

555. OCIVS positivus antiquus est, id est ‘celeriter’; nec enim
potest esse comparativus ubi nulla est comparatio.

556. VOTA METV DVPLICANT M. bene ‘duplicant metu’, nam inest
semper in matribus votum. PROPIVSQVE PERICLO IT TIMOR ‘propius
periclo’, id est ad periculum vicinius: aut certe ‘it timor
propius periclo’ pro ‘propior’; nam matres quod timent, hoc
putant liberis posse contingere.

557. IAM APPARET adhuc illis pergentibus iam proelium cogitabatur
a matribus.

558. DEXTRAM C. EVNTIS filii scilicet, quia dixerat ‘pater’.

559. HAERET INEXPLETVS multi hic distingunt, ut sit ‘inexpletus
haesit et talia locutus est lacrimans’. Alii legunt ‘inexpletus
lacrimis’. Honestius tamen est ‘inexpletum lacrimans’, ut sit
nomen pro adverbio, id est inexplebiliter.

560. O MIHI PRAETERITOS R. SI I. A. et ‘o’ et ‘si’ optantis sunt,
quae nunc iunguntur; nam singula ante ponebantur, ut «si nunc se
nobis i. a. a. ramus»: ergo unum vacat, quantum ad antiquitatem.
Et notandum votum de praeterito fieri.

561. QVALIS ERAM aut ut sim talis, qualis tunc eram, quando ista
perfeci: aut certe laudantis est ‘qualis eram cum primam aciem P.
sub ipsa stravi’.

562. SCVTORVMQVE I. V. ACERVOS hoc traxit de historia: Tarquinius
enim Priscus primus victis Sabinis in honorem Vulcani eorum arma
succendit: quem postea secuti sunt ceteri.

564. CVI TRES ANIMAS per transitum ostendit illam Platonis et
Aristotelis contentionem, qui dubitant, utrum quattuor, an tres
animae sint in homine, φυσικὴ; αἰσθητικὴ; νοητικὴ, remota
κινητική. Hoc autem loco per ‘tres animas’ magnum et perfectum
indicat virum; nam quantum ad fabulam pertinet, tres animas
propter tria habuit corpora. Attendendum sane, hoc sibi Euandrum
vindicare quod fuit in Hercule; nam ut ille Geryonem extinxit,
ita hic Erylum occidit. Inde est quod paulo post dicit ‘neque
finitimo Mezentius umquam huic capiti insultans’. Herculis enim
mos fuit, ut etiam non rogatus laborantibus subveniret. Tunc
enim, sicut et Varro dicit, omnes qui fecerant fortiter, Hercules
vocabantur: licet eos primo XLIII enumeraverit. Hinc est quod
legimus Herculem Tirynthium, Argivum, Thebanum, Libym. FERONIA
MATER nympha Campaniae, quam etiam supra diximus. Haec etiam
libertorum dea est, in cuius templo raso capite pilleum
accipiebant. Cuius rei etiam Plautus in Amphitryone facit
mentionem «quod utinam ille faxit Iuppiter, ut raso capite portem
pilleum».

565. TERNA ARMA MOVENDA figura poetica, nam ‘trina’ debuit
dicere: ‘arma’ enim numeri sunt tantum pluralis. ‘Movenda’ autem
vel contra ipsum, vel ab ipso.

569. FINITIMO aut in finitimo: aut finitimo capiti.

571. VIDVASSET CIVIBVS VRBEM scilicet viris fortibus peremptis.
Et proprie ‘viduasset’ dixit, quia urbs generis est feminini:
Horatius abusive et satis incongrue in genere masculino posuit,
dicens «viduus pharetra risit Apollo».

572. AT VOS O SVPERI iam hinc quasi pater loquitur. Divisa enim
est haec adlocutio, et ultima pars eius habet parentis adfectum,
quod et ipse ostendit dicens ‘et patrias audite preces’; prima
vero viri fortis est, ut ‘qualis eram, cum primam aciem Praeneste
sub ipsa s.’.

577. DVRARE LABOREM ipsius scilicet senectutis: Terentius
«senectus ipsa morbus est». ‘Durare’ autem est sustinere:
Horatius «ac sine funibus vix durare carinae possunt imperiosius
aequor».

578. INFANDVM CASVM parentis est quod formidat nolle memorare.

579. CRVDELEM VITAM quae filio est superstes.

581. SOLA ET SERA quia et unus erat, et serius susceptus.

585. IAMQVE ADEO EXIERAT ‘adeo’ ad ornatum pertinet tantum.

587. IPSE AGMINE PALLAS IN MEDIO hic enim mos fuit, ut tirones
ponerentur in medio, ambirent viri fortes exercitum. Aut certe
honoris est medium locum in exercitu tenere, ut ipse alibi «medio
dux agmine Turnus».

588. CONSPECTVS conspicuus, conspicabilis, nam pro nomine
participium posuit.

590. ANTE ALIOS ASTRORVM DILIGIT I. Venus in caelo habet unam
propriam stellam, quae oriens luciferum, occidens vesperum facit:
inde Statius «et alterno deprenditur unus in ortu». Habet etiam
duas alias, unam in signo tauri et unam in septentrione, unde
etiam taurus domus esse dicitur Veneris: ideo dixit ‘quem Venus
ante alios astrorum diligit ignes’.

591. SACRVM venerabile. TENEBRAS autem RESOLVIT propter iubar,
quod sola possidens aliquod efficit lumen.

595. AGMINE FACTO agmen est proprie exercitus ambulans: quicquid
fuerit aliud abusive dicitur.

597. PROPE CERITIS AMNEM Agylla civitas est Tusciae, a conditore
appellata, cui ex inscitia Romana aliud est inditum nomen. Nam
cum Romani euntes per Tusciam interrogarent Agyllinos quae
diceretur civitas, illi, utpote Graeci, quid audirent ignorantes
et optimum ducentes si prius eos salutarent, dixerunt χαῖρε: quam
salutationem Romani nomen civitatis esse putaverunt, et detracta
aspiratione eam Caere nominarunt, ut dicit Hyginus in urbibus
Italicis. ‘Amnis’ autem Minio dicitur, ut «qui Caerete domo, qui
sunt Minionis in arvis».

598. LATE SACER hoc est non solum colebatur a civibus, sed etiam
ab accolis.

599. NIGRA umbrosa, more suo.

600. VETERES S. PELASGOS de his varia est opinio; nam alii eos ab
Atheniensibus, alii a Laconibus, alii a Thessalis dicunt
originem ducere, quod est propensius: nam multas in Thessalia
Pelasgorum constat esse civitates. Hi primi Italiam tenuisse
perhibentur.

601. ARVORVM PECORISQVE DEO publica caerimoniarum opinio hoc
habet, pecorum et agrorum deum esse Silvanum. Prudentiores tamen
dicunt, esse eum ὑλικὸν θεὸν, hoc est deum ὕλης. ὕλη autem est
faex omnium elementorum, id est ignis sordidior et aer, item aqua
et terra sordidior, unde cuncta procreantur: quam ὕλην Latini
materiam appellaverunt; nec incongrue, cum materiae silvarum
sint. Ergo quod Graeci a toto, hoc Latini a parte dixerunt.
LVCVMQVE DIEMQVE hoc a Romanis traxit, apud quos nihil fuit tam
sollemne quam dies consecrationis: hinc est illud «nostrosque
huius meminisse minores».

603. TARCHO ET TYRRHENI Tarco Latinus nominativus est de Graeco
veniens, ab eo quod est Tarchon, perdito ‘n’ et ‘ω’ in ‘o’
mutata, ut Apollo Ἀπόλλων: aliter versus non stat. TVTA TENEBANT
CASTRA LOCIS hoc est et industria et natura munitissima. Sed
novimus castra per naturam munita esse non posse, nisi in
collibus fuerint: quod si in montibus sunt, quomodo procedit
‘latis tendebat in arvis’? Ne sit ergo contrarium, intellegamus
quod hodieque videmus et legimus, hanc collium fuisse naturam, ut
planities esset in summo, in qua inerant castra Tarchonis.
Quamquam multi velint ‘celsoque omnis de colle videri iam poterat
legio’ ad Aenean referre, ut intellegamus venientes in collibus
fuisse Troianos, castra vero Etrusca in campis. Quod si velimus
accipere, quemadmodum procedit ‘tuta tenebant castra locis’? Id
est per naturam locorum.

605. TENDEBAT IN ARVIS ut hic saevus tendebat Achilles.

606. ET BELLO LECTA I. quia ait supra «qui sese in bella
sequantur praestantes virtute legit»: aut ‘lecta’ proprie, quia
dilectus militum est.

607. EQVOS ET CORPORA CVRANT ingenti arte quod sequebatur omisit,
redditurus in decimo: namque si vellet dicere venisse Aenean,
vidisse Tarchonem, petisse auxilia, satis longum fuerat et
peribat illud quod ait supra «toto namque fremunt condensae
litore puppes», cum Etruscorum festinationi dicentis brevitas
congruat. Verum hoc quod in isto loco praetermisit, reddit in
decimo dicens «namque ut ab Euandro castris ingressus Etruscis
regem adit et regi memorat nomenque genusque».

608. AETHERIOS NIMBOS per aerem numinum, scilicet purgatiorem,
qui circa deos est.

609. REDVCTA secreta.

610. EGELIDO SECRETVM FLVMINE VIDIT ‘egelido’, id est nimium
gelido: et est una pars orationis, ut «eduramque pirum», id est
valde duram. Et sic dixit ‘secretum flumine egelido’, hoc est
praesidio fluminis, ut dicimus ‘secretus est monte’ vel silvis.
Latenter autem ostendit, Aenean non nisi flumine ablutum, numen
videre potuisse.

611. OBTVLIT VLTRO id est deam confessa, ut in secundo dixit. Et
est ordo ‘obtulit se et locuta est’.

612. PROMISSA κατὰ τὸ σιωπώμενον, ut supra «hoc signum cecinit
missuram diva creatrix».

613. LAVRENTES SVPERBOS ut «quos illi bello profugos egere
superbo».

614. ACREM TVRNVM fortem. Et proprie apud nos acer est qui apud
Graecos δεινός dicitur: nam fortem et vehementem et asperum et
amarum potest significare. POSCERE provocare, Cicero «poscunt
maioribus poculis», id est provocant.

617. DEAE DONIS propter arma. TANTO LAETVS HONORE munere divae:
quod manifestam viderat matrem et plenam numinis sui.

619. INTERQVE MANVS ET B. V. iungendum est, ut intellegas Aenean
manibus minora, brachiis maiora arma considerasse, ut puta
loricam et scutum: haec enim sunt arma maiora: minora vero galeam
gladium ocreas. VERSAT considerat, ut «huc illuc vinclorum
inmensa volumina versat».

621. RIGENTEM, SANGVINEAM, INGENTEM distinguendum propter plura
epitheta.

623. SOLIS INARDESCIT RADIIS Irin physica ratione describit, quae
fit cum aquosam nubem solis ardor inradiat. Nec est incongrua
haec comparatio, cum lorica de diversis metallis fieri plerumque
consueverit.

624. LEVES OCREAS nitida tibialia. RECOCTO saepe purgato.

625. NON ENARRABILE TEXTVM bene ‘non enarrabile’: cum enim in
clipeo omnem Romanam historiam velit esse descriptam dicendo
‘illic genus omne futurae stirpis ab Ascanio pugnataque in ordine
bella’, carptim tamen pauca commemorat, sicut in primo ait
«videt Iliacas ex ordine pugnas», nec tamen universa descripsit.

627. HAVD VATVM IGNARVS futurorum non inscius. VENTVRIQVE INSCIVS
AEVI non ‘aevi’, sed quae in aevo erant futura.

629. STIRPIS AB ASCANIO usque ad Augustum Caesarem.

630. MAVORTIS IN ANTRO potest accipi et ‘fecerat lupam Mavortis’
et ‘Mavortis in antro’. Dicendo autem ‘et’ ostendit multa alia
fuisse depicta.

631. PROCVBVISSE id est prima parte se inclinasse, quod Graeci
προκύπτειν dicunt, ut inclinatione corporis ubera praeberet
infantibus: nam si ‘procubuisse’ iacuisse accipias, contrarium
est quod dicit ‘ludere pendentes pueros’. Sciendum tamen,
voluisse eum gestum proprie exprimere, quem in ipsius lupae
cernimus statuis. GEMINOS HVIC re vera geminos modo alias
similes. Sane totus hic locus Ennianus est.

632. LVDERE moveri: Terentius «congrum istum maximum in aqua
sinito ludere». MATREM quasi matrem, cuius adfectum pueris
exhibebat.

633. TERETI CERVICE rotunda, cum longitudine, ut «incumbens
tereti Damon sic coepit olivae».

634. MVLCERE ALTERNOS non quod in pictura erat dicit, sed id quod
intellegimus factum fuisse, ut «ter circum Iliacos raptaverat
Hectora muros». CORPORA FINGERE LINGVA id est tergere: Cicero in
Sestiana «spongiis sanguis effingebatur», id est tergebatur.

635. NEC PROCVL HINC ROMAM congrue, iuxta proprios conditores.
RAPTAS SINE MORE SABINAS raptas spectaculo sine ullo exemplo.

636. CONSESSV CAVEAE cavea est ubi populus spectat. MAGNIS
CIRCENSIBVS ACTIS ‘magnis’ quantum ad paupertatem pristinam
pertinet: nam legimus propter equorum inopiam diversis eos tunc
usos animalibus. Raptae autem sunt Sabinae Consualibus, hoc est
mense Martio. Consus autem deus est consiliorum, qui ideo templum
sub tecto circo habet, ut ostendatur tectum esse debere
consilium: inde est quod et Fidei panno velata manu
sacrificabatur, quia fides tecta esse debet et velata. Ideo autem
dicato Consi simulacro rapuerunt Sabinas, ut tegeretur initum de
raptu consilium. Iste Consus et eques Neptunus dicitur, unde
etiam in eius honorem circenses celebrantur. Errant ergo qui
dicunt ‘magnis circensibus’ aut Megalesiacis, aut Romanis, quos
constat fieri ante kal. Ian. ‘Actis’ autem cum agerentur, quia
non erat praesens a passivo participium, ut et qua vectus Abas.
CIRCENSIBVS circenses dicti vel a circuitu, vel quod ubi nunc
metae sunt, olim gladii ponebantur, quos circumibant. Dicti autem
circenses ab ensibus, circa quos currebant. Sane notandum
positos circenses sine adiectione ludorum, cum ita dicamus ludos
theatrales, ludos gladiatorios, ludos circenses.

638. ROMVLIDIS hic dativus pluralis venit ab eo, quod est ‘hic
Romulida’. CVRIBVSQVE SEVERIS mire dixit ‘severis’: cum enim
filias perdiderint Caeninenses, Antemnates, Crustumini et Sabini,
ceteris quiescentibus Sabini soli bella sumpserunt, qui
intervenientibus postea triginta feminis, iam enixis, de illis
quae raptae erant, pax facta est: ex quarum nominibus curiae
appellatae sunt. In communem etiam mulierum honorem kalendae eis
dicatae sunt Martiae: Horatius «Martiis caelebs quid agam
kalendis?». Iuvenalis «munera femineis tractat secreta kalendis».
Nec enim aliter congruit Martias kalendas esse feminarum, nisi
quia, ut diximus, feminae bella sedarunt. Sane sciendum omnes
virgines raptas excepta Hersilia, quam sublatam a marito sibi
Romulus fecit uxorem.

639. POSITO CERTAMINE finito, ut «ante diem clauso componet
Vesper Olympo».

640. IOVIS ANTE ARAM ante templum Iovis Statoris, quod fecerat
Romulus, postquam orans elatis armis meruit ne suus exercitus
fugeret.

641. IVNGEBANT FOEDERA PORCA foedera, ut diximus supra, dicta
sunt a porca foede et crudeliter uccisa; cuius mors optabatur ei,
qui a pace resilisset. Falso autem ait ‘porca’: nam ad hoc genus
sacrificii porcus adhibebatur. Ergo aut usurpavit genus pro
genere, ut «timidi venient ad pocula dammae», cum has dammas
dicamus, item supra ‘lupam’, cum artis sit ‘hic’ et ‘haec lupus’:
aut certe illud ostendit, quia in omnibus sacris feminei generis
plus valent victimae. Denique si per marem litare non possent,
succidanea dabatur femina; si autem per feminam non litassent,
succidanea adhiberi non poterat.

642. CITAE METTVM IN DIVERSA QVADRIGAE Donatus hoc loco contra
metrum sentit, dicens ‘citae’ divisae, ut est in iure ‘ercto non
cito’, id est patrimonio vel haereditate non divisa; nam ‘citus’
cum divisus significat, ‘ci’ longa est. Ergo ‘citae’ veloces
intellegamus. Quem autem dicit Vergilius Mettum Mettius Fufetius
dictus est, quod nomen mutilavit causa metri. Novimus autem
nominum vel mutationem vel mutilationem concessam poetis: sic pro
Polluce Castorem, pro Cytheride Lycoridem posuit, ut «sed quae
legat ipsa Lycoris». Hic autem Mettius Fufetius cum apud Albanos
summam rerum teneret, a Romanis in auxilium contra Fidenates
vocatus, iure societatis venit quidem, sed in ipso proelio ad
hostes defecit. Quod cernens Tullus Hostilius ait voce maxima
militibus suis, ita ut etiam hostis audiret ‘ne trepidetis: meo
consilio factum est, ut factiose Mettius Fufetius ad hostes
transiret’: quo consilio et suis paene iam amissas reddidit vires
et effecit ne hostes crederent Mettio. Quem post victoriam
captum Tullus Hostilius religavit ad binas quadrigas, ita ut ab
unis quadrigis traherentur manus, pedes vero ab alteris: quibus
agitatis velociter eum crudeli morte discerpsit. Videns itaque
poeta Romano nomini incongruam esse vindictam, culpam in criminis
retorquet auctorem, dicens ex sua persona ad ipsum Mettium ‘at
tu dictis Albane maneres’. Ideo etiam ‘mendacis’ infert, ut
tacitae quaestioni et invidiae crudelitatis occurrat.

646. NEC NON TARQVINIVM EIECTVM PORSENNA IVBEBAT Tarquinius
Superbus habuit perditos filios, inter quos Arruntem. Qui dum in
castris esset, patre suo Ardeam obsidente, et ortus esset inter
eum et Collatinum, maritum Lucretiae, de uxoribus sermo, eo usque
processit contentio, ut ad probandos earum mores arreptis equis
statim domos suas simul proficiscerentur. Ingressi itaque
civitatem Collatiam, ubi fuit Lucretiae domus, invenerunt eam
lanificio operam dantem et tristem propter mariti absentiam. Inde
ad Arruntis domum profecti cum uxorem eius invenissent
cantilenis et saltationibus indulgentem, reversi ad castra sunt.
Quod Arruns dolens cum de expugnanda Lucretiae castitate
cogitaret, mariti eius nomine nomine epistulam finxit et dedit
Lucretiae, in qua hoc continebatur, ut Arruns susciperetur
hospitio. Quo facto per noctem stricto gladio eius ingressus
cubiculum cum Aethiope, hac arte egit ut secum coiret, dicens
‘nisi mecum concubueris, Aethiopem tecum interimo, tamquam in
adulterio deprehenderim’. Timens itaque Lucretia ne castitatis
amore famam deperderet, quippe quam sine purgatione futuram esse
cernebat, invita turpibus imperiis paruit. Et altero die
convocatis propinquis, marito Collatino, patre Tricipitino, Bruto
avunculo, qui tribunus equitum celerum fuerat, rem indicans,
petiit ne violatus pudor, neve inultus eius esset interitus, et
eiecto gladio se interemit. Quem Brutus de eius corpore exertum
tenens processit ad populum, et multa conquestus de Tarquinii
superbia et filiorum eius turpitudine, egit ne in urbem
reciperentur, auctoritate qua plurimum poterat: nam ut diximus,
Brutus tribunus equitum fuerat. Sed cum non susciperetur
Tarquinius contulit se ad Porsennam, regem Tusciae. Qui pro
Tarquinio cum ingentibus copiis capto Ianiculo et illic castris
positis, Romam vehementer obsedit. Et cum per sublicium pontem,
hoc est ligneum, transire conaretur, solus Cocles hostilem
impetum sustinuit, donec a tergo pons solveretur a sociis: quo
soluto se cum armis praecipitavit in Tiberim, et licet laesus in
coxa, tamen eius fluenta superavit: unde est illud ab eo dictum,
cum ei in comitiis coxae vitium obiceretur ‘per singulos gradus
admoneor triumphi mei’. In tantam autem obsidionis necessitatem
populus venerat, ut etiam obsides daret. Ex quibus Cloelia
inventa occasione transnatavit fluvium et Romam reversa est,
redditaque rursus est, pacis lege eam Porsenna repetente. Qui
admiratus virtutem puellae dedit ei optionem, ut cum quibus
vellet rediret. Illa elegit virgines, unde Porsenna hoc quoque
miratus concessit, et rogavit per litteras populum Romanum, ut ei
aliquid virile decerneretur: cui data est statua equestris, quam
in Sacra Via hodieque conspicimus. EIECTVM atqui facile poterat
suscipi et occidi. Sed ideo non est susceptus, quia occidi non
poterat religione impediente: rex enim etiam sacrorum fuerat.
Vnde postea alii facti sunt consules, alii reges sacrorum.
PORSENNA unum ‘n’ addidit metri causa: unde et paenultimae datus
accentus est: nam Porsena dictus est: Martialis «hanc spectare
manum Porsena non potuit».

648. AENEADAE satis longe petitum epitheton.

649. ILLVM Coclitem. Et modo ‘Cocles’ in hoc homine, de quo
dicit, proprium est nomen, in aliis appellativum, nam luscos
‘coclites’ dixerunt antiqui: unde et Cyclopas ‘coclites’ legimus
dictos, quod unum oculum habuisse perhibentur.

651. VINCLIS INNARET CLOELIA RVPTIS atqui obsides non ligantur;
sed vincla pro custodiis accipiamus: aut certe ‘ruptis vinclis
pontis’, id est ponte resoluto.

652. IN SVMMO CVSTOS T. M. A. in summa clipei parte. Et bona
ratione utitur in pictura apta unicuique rei loca distribuens.
Ideo enim in summa clipei parte dicit factum esse Capitolium,
quia hoc arcem urbis esse manifestum est. Historia talis est:
Brenno duce Senones Galli venerunt ad urbem et circa Alliam
fluvium occurrentem sibi deleverunt exercitum omnem populi
Romani. Aliaque die cum vellent ingredi civitatem, primo cunctati
sunt timentes insidias, quia et patentes portas et nullum in
muris videbant. Postea paulatim ingressi cuncta vastarunt octo
integris mensibus, adeo ut quae incendere non poterant, militari
manu diruerent, solo remanente Capitolio, ad quod cum utensilibus
reliqui confugerant cives: qui tamen a Gallis obsidebantur etiam
id penetrare cupientibus, quos alii per dumeta et saxa aspera,
alii per cuniculos dicunt conatos ascendere. Tunc Manlius, custos
Capitolii, Gallos detrusit ex arce, clangore anseris excitatus,
quem privatus quidam dono Iunoni dederat: namque secundum Plinium
nullum animal ita odorem hominis sentit.

653. PRO TEMPLO pro defensione templi; nam ‘ante templum’ non
procedit, cum obsessus intra templum esset. Sic in nono «ipsi
intus dextra ac laeva pro turribus adstant», Terentius «nam ni
haec ita essent, pro illo haud stares Phaedria». TENEBAT
defendebat: et est militare verbum, ut etiam Sallustius dicit.
Vnde e contra victos ‘loco motos’ dicimus: Cicero «loco ille
motus est».

654. HORREBAT REGIA CVLMO Curiam Calabram dicit, quam Romulus
texerat culmis, ad quam calabatur id est vocabatur, senatus
vocabatur et populus a rege sacrificulo ut quoniam adhuc fasti
non erant, ludorum et sacrificiorum praenoscerent dies.

655. ATQVE HIC ‘hic’, in Capitolio. Et satis prudenter argenteum
anserem dixit: nam quasi epitheton est coloris et significavit
rem veram. Nam in Capitolio in honorem illius anseris, qui
Gallorum nuntiarat adventum, positus fuerat anser argenteus.
AVRATIS PORTICIBVS hoc ad tempus retulit florentis Romanae
reipublicae: nam illo loco ubi dixit ‘horrebat regia culmo’, ideo
addidit ‘Romuleo’, ut incipientis et pauperis adhuc imperii
tempora designaret.

656. CANEBAT quasi praedivinabat: nam ‘canere’ et dicere et
divinare significat.

657. ARCEMQVE TENEBANT deest ‘paene’: nam prope tenuerunt.

658. DEFENSI TENEBRIS ET DONO NOCTIS OPACAE multi iterationem
volunt, alii dicunt ‘tenebris’ propter cuniculos, ‘dono noctis’
somno Manlii; nam somnus noctis est donum.

659. AVREA VESTIS hoc est barba: unde contra investes dicimus
inberbes, unde est «tunc mihi prima genas vestibat flore
iuventas».

660. VIRGATIS LVCENT SAGVLIS quae habebant in virgarum modum
deductas vias. Et bene adlusit ad Gallicam linguam, per quam
virga purpura dicitur. ‘Virgatis’ ergo, ac si diceret virga
tinctis, id est purpuratis.

662. GAESA hastas viriles: nam etiam viros fortes Galli gaesatos
vocant. SCVTIS LONGIS per haec corporum ostenditur magnitudo, ut
supra «stabant ter centum nitidi in praesepibus altis», per quod
equorum magnitudinem expressit.

663. HIC in eodem scuto. Et congrue sacerdotes statim post templa
commemorat. SALIOS qui sunt in tutela Iovis, Martis, Quirini.
Dicti Salii ideo quod circa aras saliunt et tripudiant. NVDOSQVE
LVPERCOS cum in honorem Panos Lupercaliorum sollemnitas
celebraretur, pecora Romanorum subito a latronibus rapta sunt.
Illi proiectis vestibus persecuti sunt latrones: quibus oppressis
et receptis animalibus, propter rem a nudis prospere gestam
consuetudo permansit ut nudi Lupercalia celebrarent.

664. LANIGEROSQVE APICES flamines in capite habebant pilleum, in
quo erat brevis virga desuper habens lanae aliquid. Quod cum per
aestus ferre non possent, filo tantum capita religare coeperunt;
nam nudis penitus eos capitibus incedere nefas fuerat: unde a
filo quo utebantur, flamines dicti sunt, quasi filamines. Verum
festis diebus filo deposito pillea necesse erat accipere, quae
secundum alios ad ostendendam sacerdotii eminentiam sunt reperta,
sicut columnae mortuis nobilibus superponuntur ad ostendendum
eorum columen. Alii dicunt non propter eminentiam dignitatis hoc
factum, sed quia cum sacrificarent apud Laurolavinium et eis exta
frequenter aves de vicinis venientes lucis adriperent, eminentia
virgarum eas terrere voluerunt. Exinde etiam consuetudo
permansit, ut apud Laurolavinium ingentes haberentur virgae, non
breves ut in urbe. LAPSA ANCILIA CAELO regnante Numa Pompilio
scutum breve et rotundum caelo lapsum est. Et cum aruspices
respondissent illic fore orbis imperium, ubi illud fuisset,
diligentia Numae, ne quandoque ab hostibus posset auferri,
adhibito Mamurio fabro multa similia facta sunt et in templo
Martis locata. Quod autem dicit ancilia, plurali utitur numero
pro singulari: nam unum lapsum est. Ancile autem dicitur aut
quasi undique circumcisum, aut quasi ἀμφίχειλον, id est undique
labrum habens.

665. EXTVDERAT studiose fecerat. DVCEBANT deducebant: haec enim
fuerat consuetudo.

666. PILENTIS MATRES IN MOLLIBVS pilenta sunt vehicula, sicut
nunc basternas videmus. Erant autem tunc veneti coloris, non ut
nunc russati, quibus nisi castae matronae uti non poterant sicut
nec vittis unde addidit castae. ‘Mollibus’ autem pensilibus, ut
contra ‘plumas pensiles’ dicimus et molles significamus. HINC
PROCVL bene longe a templis inferos facit.

668. SCELERVM POENAS pro ‘sceleratorum’. Et bene ait ‘scelerum
poenas’; in crimina enim personae incidunt, non ipsarum sunt
proprie crimina: unde et sceleribus sunt statuta supplicia, quae
in se incidentes homines obnoxios faciunt. ET TE CATILINA MINACI
P. S. hoc quasi in Ciceronis gratiam dictum videtur.

670. HIS DANTEM IVRA CATONEM ut supra diximus, Censorium
significat, non Vticensem, qui contra Caesarem bella suscepit. Et
supergressus est hoc loco Homeri dispositionem, siquidem ille
Minoem, Rhadamanthyn, Aeacum de impiis iudicare dicit, hic
Romanum ducem innocentibus dare iura commemorat.

671. HAEC INTER bene inter inferos et superos mare factum dicit,
quod, ut supra diximus, nos ab antipodis dividit, qui inferi sunt
nostri comparatione. IMAGO AVREA non est contrarium quod et
caerulam et auream et argenteam maris esse dicit imaginem, quam
scimus pro ventorum qualitate mutari et colores varios reddere:
quod expressum in scuto fuisse significat.

672. CAERVLA id est maria. FLVCTV CANO omnis enim spuma alba est.

673. IN ORBE in circuitu.

674. AESTVMQVE SECABANT naturalem rem ostendit: nam semper mare
turbatur, cum delphini apparuerint.

676. CERNERE ERAT Graeca figura est.

677. LEVCATEN in promunturio Epiri est mons Leucata.

678. HINC AVGVSTVS AGENS ITALOS cum de statu reipublicae esset
longa contentio inter Augustum, Antonium et Lepidum, placuit ut
totum Orientem teneret Antonius, Augustus Gallias et Hispanias
cum Italia, Lepidus Africam Siciliam Sardiniam. Ad causam maioris
fidei Antonius sororem Augusti duxit uxorem. Profecti itaque
sunt in provincias suas. Sed Antonius in Aegypto captus est amore
Cleopatrae, non usque quaque adeo, ut ea dimissa contra Parthos
proficisceretur. Quibus victis dum Cleopatrae cupiditate
festinat, exercitum omnem frigore in Armenia perdidit, ipse tamen
animalium cadaveribus pastus cum paucis ad Aegyptum est
reversus. Vbi ei coepit suadere Cleopatra ut se sortiretur
uxorem, derelicta sorore Augusti. Quo facto Augustus vehementer
accensus contra eum coepit bella moliri. Antonius re comperta,
collectis Orientis viribus, prior cum uxore Cleopatra venit ad
bellum. Conflictum est navali certamine circa Actium Epiri
promunturium: ubi victi sunt Antonius et Cleopatra et in fugam
coacti. Postea occiso Antonio illa sibi serpentes adhibuit. Sed
quia belli civilis triumphus turpis videtur, laborat Poeta ut
probet iustum bellum fuisse, dicens Augustum esse «cum patribus
populoque penatibus et magnis dis», contra cum Antonio auxilia
peregrina et monstruosa Aegypti numina. Et re vera in exercitu
Antonii omnes barbari fuerunt: quod et Vergilius dicit «Aegyptum
viresque Orientis atque ultima secum Bactra vehit». Vnde etiam de
hoc bello egit triumphum: nec enim civile putatum est, quod
tantummodo Romano duce gestum est, qui et ipse barbarae serviebat
uxori, adeo ut praetoria ei castra concederet, quorum qui
potiebatur imperio, ipse vocabat exercitum: unde est illo loco de
Cleopatra «patrio vocat agmina sistro»: nam Antonius consulare
sibi tantum detinuit imperium, in quo sola est potestas iubendi.
Ille enim ducit exercitum qui habet in potestate castra
praetoria.

679. PENATIBVS ET MAGNIS DIS alii unum volunt esse, alii
separant, ut magnos deos accipias Iovem Minervam Mercurium, quos
Aeneas de Samothracia sustulit.

680. TEMPORA FLAMMAS LAETA VOMVNT naturaliter enim Augustus
igneos oculos habuisse dicitur, adeo ut quidam eques Romanus,
interrogatus ab eo, cur se viso verteret faciem, dixerit «quia
fulmen oculorum tuorum ferre non possum», sicut ait Suetonius.

681. APERITVR VERTICE SIDVS sidus in vertice, hoc est super
galeam. Nam ex quo tempore per diem stella visa est, dum
sacrificaretur Veneri Genetrici et ludi funebres Caesari
exhiberentur. Quod sidus putatum est Augusto persuadente. In
honorem patris Augustus stellam in galea coepit habere depictam.

682. PARTE ALIA non e contra, sed in alia parte aciei. VENTIS ET
DIS AGRIPPA SECVNDIS ‘secundis’ dixit Augusti comparatione. Nam
hoc dicit: Augustus nimio ventorum et numinum utebatur favore,
Agrippa sequenti, hoc est, ille habuit primum favorem, hic
secundum.

684. NAVALI F. ROSTRATA CORONA Sextus Pompeius, Pompei filius, in
Sicilia piraticam exercuit. Contra quem primo cum Agrippa
dimicavit Augustus; postea Agrippae cura data est, qui eum
delevit. Ob quod ei Augustus rostratam dedit coronam, quia
vicerat navali certamine.

685. HINC a parte contraria.

686. VICTOR AB AVRORAE POPVLIS quia vicerat Parthos, ut diximus.
LITORE RVBRO Erythraeo mari, quod est inter Aegyptum et Indiam.

687. VLTIMA SECVM BACTRA VEHIT ‘ultima’ non quantum ad fines
spectat orbis terrarum, sed ‘ultima’ in imperio Antoniano:
constat enim Bactrianos post se habere gentes innumeras.

688. NEFAS exclamatio est, non in eo tantum quod Aegyptiam
Romanus duxerat, sed etiam quod mulier castra sequebatur, quod in
ingenti turpitudine apud maiores fuit: unde bellaturus Pompeius
in Lesbo reliquit uxorem.

689. RVERE ruebant, id est veniebant cum impetu.

692. CONCVRRERE MONTIBVS ALTOS alii ‘altis’ legunt, unum tamen
est.

693. TVRRITIS PVPPIBVS INSTANT hoc de historia traxit: nam
Agrippa primus hoc genus turrium invenit, ut de tabulatis subito
erigerentur, simul ac ventum esset in proelium, turres hostibus
inprovisae.

695. ARVA NOVA NEPTVNIA CAEDE ‘nova caede’ magna, nimia: nam non
dicit re vera ‘nova’.

696. PATRIO VOCAT AGMINA SISTRO Cleopatra sibi tantum
adsumpserat, ut se Isin vellet videri. Isis autem est genius
Aegypti, qui per sistri motum, quod gerit in dextra, Nili
accessus recessusque significat: per sitellam, quam sinistra
retinet, ostendit adfluentiam omnium lacunarum. Isis autem lingua
Aegyptiorum est terra, quam Isin volunt esse.

697. A TERGO RESPICIT ANGVES hoc est, nondum videbat mortem
futuram.

698. DEVM MONSTRA ideo ‘monstra’ dixit, quia sub Augusto necdum
Romani Aegyptia sacra susceperant. LATRATOR ANVBIS quia capite
canino pingitur, hunc volunt esse Mercurium, ideo quia nihil est
cane sagacius.

699. CONTRA NEPTVNVM Homerum sequitur, qui deos dicit contra se
pro diversis partibus habere certamen.

701. CAELATVS FERRO aut in armis locatus: aut de ferro sculptus,
scilicet metallo sibi congruo. DIRAE Dirae proprie sunt ultrices
deae. Et bene has interesse dicit proelio, ad puniendum Antonium,
qui matrimonii laeserat foedus.

702. DISCORDIA PALLA ideo Discordia, quia unius civitatis erant.
Et bene Diras Discordia sequitur, quam Bellona comitatur: nam per
Discordiam venitur ad bellum: Horatius «ira truces inimicitias
et funebre bellum».

704. ACTIVS HAEC CERNENS quem postea Actium nominavit Augustus.

706. VERTEBANT TERGA SABAEI omnes isti populi Orientis sunt.

708. IAM IAMQVE INMITTERE F. scilicet aviditate fugiendi.

709. INTER CAEDES inter suorum cadavera. MORTE FVTVRA omine
mortis futurae.

710. IAPYGE FERRI vento, qui de Apulia flans optime ad Orientem
ducit; Horatius «obstrictis aliis praeter Iapyga».

711. MAGNO CORPORE septemfluo.

712. VOCANTEM CAERVLEVM IN GREMIVM hoc de historia est; nam
legitur Cleopatram praesagio mortis futurae oblitam esse recessus
Aegypti petere, in quibus facile poterat bella reparare. De qua
re se moriens dicitur increpasse.

713. LATEBROSAQVE FLVMINA quia Nili origo nescitur, licet Plinius
dicat haud longe ab Aethiopia Maurorum, post maiorem Atlantem,
lacum esse, ex quo erumpit. Quod videtur esse veri simile ex
beluarum similitudine.

714. TRIPLICI TRIVMPHO tres enim Augustus habuit triumphos: nam
primo die triumphavit exercitus qui Antonium vicerat, secundo qui
Dalmatas vicerat, tertio ipse cum Alexandrino est ingressus
triumpho.

717. LVDISQVE VIAE P. F. hoc est, compitalicii ludi celebrati
sunt.

720. CANDENTIS LIMINE PHOEBI in templo de solido marmore effecto,
quod adlatum fuerat de portu Lunae, qui est in Liguria.

721. DONA RECOGNOSCIT POPVLORVM aurum coronarium dicit, quod
hodieque a victis gentibus datur. Inponebant autem hoc
imperatores propter concessam emunitatem. Ideo ergo dixit ‘dona’:
nam si hoc non esset, spolia diceret.

724. HIC NOMADVM GENVS atqui Antonius Orientis habuit populos;
sed intellegamus has gentes Africae operas suas locasse et simul
cum Antonio ab Augusto esse superatas. DISCINCTOS vel habitum
eorum ostendit, qui usque in talos fluebat: quod Plautus ridet in
Poenulo dicens «quae est illa avis?» cum Afrum vidisset vestem
dimissam trahentem; aut ‘discinctos’ dixit inhabiles militiae;
omnes enim qui militant cincti sunt: aut certe inefficaces, ut
contra ‘praecinctos’ strenuos dicimus: Horatius «altius ac nos
praecinctis unum». Vnde et Graece εὔζωνος appellatur non qui
bonam zonam habet, sed qui est strenuus. MVLCIBER Vulcanus, ab eo
quod totum ignis permulcet.

725. LELEGAS Thessalos: Lucanus de Thessalia «mox Lelegum dextra
pressum descendit aratrum». CARASQVE Carae insulani populi
fuerunt piratica famosi, victi a Minoe, ut et Thucydides et
Sallustius dicunt. GELONOS populus Scythiae.

726. EVPHRATES IBAT IAM MOLLIOR VNDIS sentiens quasi se esse
superatum: Horatius «minores volvere vertices».

727. MORINI populi Galliae in finibus, qui Britanniam spectant.
RHENVS fluvius Galliae. ‘Bicornis’ autem, quia per duos alveos
fluit: per unum qua Romanum imperium est, per alterum qua
interluit barbaros.

728. INDOMITIQVE DAHAE populi Scythiae. PONTEM INDIGNATVS ARAXES
hic Armeniae fluvius, quem pontibus nisus est Xerxes conscendere.
Cui Alexander Magnus pontem fecit, quem fluminis incrementa
ruperunt. Postea Augustus firmiore ponte eum ligavit, unde ad
Augusti gloriam dixit ‘pontem indignatus Araxes’.

729. PER CLIPEVM VVLCANI hic distinguendum: nam ‘Vulcani
parentis’ non procedit. PARENTIS nunc honoris.

730. RERVM futurarum, quae nundum fuerunt. IMAGINE GAVDET ignarus
erat veritatis, sed triumphorum imagine delectabatur.

731. ATTOLLENS VMERO FAMAMQVE ET FACTA NEPOTVM si ‘fata’ legeris,
hoc est, quae nepotes fataliter fecerunt. Hunc uersum notant
critici quasi superfluo et humiliter additum nec conuenientem
grauitati eius: namque est magis neotericus. FAMAMQVE gloriam.
NEPOTVM posterorum.

 <COMMENTARIORVM SERVII G. IN AENEIDOS VERGILII LIBROS LIBER
NONVS>  

1. ATQVE EA D. PENITVS DVM P. G. in hoc libro mutatio est rerum
omnium: nam et personae et loca alia sunt et aliud negotium
incipitur. Ab Aenea enim transit ad Turnum, a Tuscia ad Ardeam, a
petitione auxiliorum ad bellum. Quem transitum quidam culpant,
nescientes Vergilium prudenter iunxisse superioribus negotiis
sequentia per illam particulam ‘atque ea d. p. d. parte
geruntur’, scilicet dum offeruntur arma, dum dantur auxilia. Sane
formatus est iste liber ad illud Homeri, ubi dicit per noctem
egressos esse Diomeden et Vlixen, cum capto Dolone castra
penetrarunt: nam partem maximam et oeconomiae et negotiorum
exinde habet. DIVERSA PENITVS valde diversa, id est longius
remota, unde paulo post dicit «nec satis extremas Corythi
penetravit ad urbes Lydorumque manum».

2. IRIM Iris quasi ἔρις dicta est: numquam enim ad conciliationem
mittitur, sicut Mercurius, sed ad disturbationem; et est
ministra non tantum dearum, sed et deorum: nam praeter Homerum et
Vergilius hoc probat, dicens «aeriam caelo nam Iuppiter Irim
demisit germanae haut mollia iussa ferentem».

3. AVDACEM TVRNVM fortem sine felicitate, sicut de Pallante
diximus.

4. PARENTIS PILVMNI Pilumnus et Pitumnus fratres fuerunt dii.
Horum Pitumnus usum stercorandorum invenit agrorum, unde et
Sterculinius dictus est, Pilumnus vero pinsendi frumenti: unde et
a pistoribus deus colitur. Ab ipso et pilum dictum est. SACRATA
VALLE ideo ‘sacrata’, quia, ut diximus, numquam est lucus sine
religione. SEDEBAT ut Asper dicit ‘erat’, quae clausula antiqua
est et de usu remota. Secundum Plautum ‘sedere’ est consilium
capere, qui inducit servum dicentem «sine iuxta aram sedeam, et
dabo meliora consilia». Sed secundum augures ‘sedere’ est
augurium captare; namque post designatas caeli partes a
sedentibus captabantur auguria. Quod et supra ipse ostendit
latenter, inducens Picum solum sedentem, ut «parvaque sedebat
succinctus trabea», quod est augurum, cum alios stantes
induxerit. Ergo ‘sedebat’ aut erat, aut consilia capiebat, aut
augurabatur.

5. THAVMANTIAS secundum Poetam Thaumantis filia. Ceterum ex
admiratione hoc nomen accepit, quae admiratio de eius coloribus
nascitur.

6. DIVVM P. NEMO ‘nemo’ pro ‘nullus’ posuit. Et est acyrologia:
nam ‘divum nemo’ non possumus dicere, cum proprie ‘nemo’ sit ‘ne
homo’.

7. AVDERET docet per transitum multa interdum temporum ratione
provenire, quae numina praestare non possunt: quod etiam paulo
post in matris deum petitione Iuppiter probat, dicens «cui tanta
deo permissa potestas». VOLVENDA pro ‘volubilis’.

10. NEC SATIS quia occurrebat ab Euandro eum facile posse
remeare. CORYTHI montis Tusciae, qui, ut diximus, nomen accepit a
Corytho rege, cum cuius uxore concubuit Iuppiter, unde natus est
Dardanus.

12. ARMAT AGRESTES ne ei formidinem iniciat, agrestes esse
commemorat.

13. TVRBATA ARRIPE C. aut ‘arripe et turba’, aut ‘turbata invade’
per absentiam Aeneae.

15. SECVIT SVB NVBIBVS ARCVM hoc est duxit, ut «ille viam secat
ad naves». Et re vera arcus ipse variis coloribus sectus est.
Bene autem ‘sub nubibus’, quia sine nubis beneficio arcus non
videtur.

16. AGNOVIT IVVENIS Irim tantum agnovit, non et a quo missa
esset, utrum a Iove, an a Iunone. Hinc est quod dicit «quis te
mihi nubibus actam».

19. REPENTE item aliud augurium: namque cum Iris sine nubibus non
possit videri, post eius abscessum statim est secuta serenitas.
CLARA autem bene addidit, quia tempestas τῶν μέσων est.

20. DISCEDERE CAELVM chasma dicit factum, id est subitam aeris
disruptionem et quendam recessum: per quod vult videri chasma
Irim se recepisse. MEDIVM autem bene dixit; nam est et summum,
unde est «sic vertice caeli constitit». Nubes autem in medio
sunt, ubi omnia fiunt signa quae dicit, id est Iris, serenitas,
chasma: nam, si in summo fieret, nullus videre potuisset. Humani
enim oculi altiorem et nimium splendorem ferre non possunt. Sane
chasma est, ita enim Plinius vocat, disruptio et quidam caeli
recessus.

21. PALANTESQVE P. STELLAS bene ‘palantes’, quasi in alienum
tempus errore venientes. OMINA TANTA scilicet caelestia.

22. QVISQVIS IN ARMA VOCAS vel Iuno vel Iuppiter.

24. ONERAVITQVE AETHERA VOTIS iterum atque iterum est vota
pollicitus. Locus autem iste dictus est secundum augurum morem,
apud quos fuerat consuetudo, ut si post acceptum augurium ad
aquam venissent, inclinati haurirent exinde manibus et fusis
precibus vota promitterent, ut visum perseveraret augurium, quod
aquae intercessu disrumpitur; unde etiam in duodecimo visum
augurium non procedit, nec sortitur exitum firmum, quia cycnus,
dimissus ab aquila, in fluvium cecidit, ut «praedamque ex
unguibus ales proiecit fluvio». Hinc videtur etiam Turnus minime
potuisse liberari.

25. IAMQVE OMNIS C. E. I. A. intellegamus hunc exercitum primo
confuse in campos ruisse, post digestum in ordines, ut sit
sequentium fluminum congrua comparatio: quae flumina dicit post
camporum inundationem in alveos suos reverti. Nam hoc vult
dicere: ut de campis flumina in alveos redeunt, sic digesta est
in acies militum multitudo, quae fuerat ante diffusa.

26. DIVES EQVVM per genetivum frequentius utimur hac figura, quam
per ablativum.

27. COERCENT cogunt, colligunt.

30. ALTVS PER TACITVM GANGES fluvius Indiae est, qui secundum
Senecam in situ Indiae novem alveis fluit, secundum Melam septem,
qui tamen et ipse commemorat non nullos dicere, quod tribus
alveis fluat. Vergilius tamen, Nilo eum iungens, septem alveos
habere significat. Hanc varietatem Donatus fugiens longum
hyperbaton facit, dicens «ceu surgens septem amnibus Nilus aut
Ganges». ALTVS PER TACITVM sane bene addidit ‘per tacitum altus’,
hoc est per profundam altitudinem. Nam licet crescat, intra
ripas tamen est, nec, ut Nilus, superfunditur campis; unde Asper
distinxit «altus per tacitum».

31. PINGVI FLVMINE NILVS Nilus dictus est quasi νέαν ἰλύν, hoc
est novum limum trahens; quod volens exprimere dixit «pingui
flumine», id est fluore, quae res fecundam efficit terram. Quod
et ipse in Georgicis ostendit dicens «liquuntur montibus amnes
felicemque trahunt limum», item «et viridem Aegyptum nigra
fecundat harena».

36. QVIS GLOBVS id est quantus: admirantis enim est, non
interrogantis. Nec enim interrogat qui nuntiat.

38. HOSTIS ADEST hic distinguendum, ut «heia» militum sit
properantium clamor. Et est Ennianum, qui ait «heia machaeras».
Ergo «heia» ingenti clamore dicentes ad portas ruebant. Alii
«hostis adest, heia» legunt.

40. NAMQVE ITA DISCEDENS P. excusatio Troianorum, ne portas
clausisse timore viderentur. OPTIMVS ARMIS peritus armorum, dux
egregius, qui et futura provideret.

41. SI QVA I. FORTVNA F. scilicet bellicus casus.

44. PVDOR IRAQVE MONSTRAT licet eos hortaretur ira et pudor.

47. TARDVM AGMEN peditum dicit, qui equitum comparatione tardi
sunt.

48. VRBI Troiae, quam fecerat Aeneas castrorum in morem.

49. MACVLIS QVEM T. ALBIS nove albas maculas dixit, cum proprie
macularum haec sit natura, ut obscuritate sua album aliquid
infuscent.

50. CRISTAQVE TEGIT GALEA AVREA RVBRA duo ablativi sunt et duo
nominativi, quos metrica ratione discernimus; nam ‘rubra crista’
longae sunt ultimae, quia ablativi sunt casus. Sane huius modi
versus pessimi sunt.

53. PRINCIPIVM PVGNAE hoc de Romana sollemnitate tractum est. Cum
enim volebant bellum indicere, pater patratus, hoc est princeps
fetialium, proficiscebatur ad hostium fines et, praefatus quaedam
sollemnia, clara voce dicebat se bellum indicere propter certas
causas, aut quia socios laeserant, aut quia nec abrepta animalia
nec obnoxios redderent. Et haec ‘clarigatio’ dicebatur a
claritate vocis. Post quam clarigationem hasta in eorum fines
missa indicabatur iam pugnae principium.

54. CLAMOREM EXCIPIVNT SOCII legitur et ‘clamore’. Si ‘clamore’,
sensus erit talis: hastae iactum socii clamore comitantur; si
‘clamorem’, intellegimus Turni eos clamorem excepisse et cum
fremitu eum sequuntur.

55. INERTIA CORDA non re vera, sed sicut hostibus videbatur.

58. ADITVMQVE PER AVIA QVAERIT etiam per avia. Sane exprimitur
Turni violentia; nam viam per avia nullus requirit.

60. AD CAVLAS munimenta et saepta ovium. Est enim Graecum nomen
‘c’ detracto: nam Graeci αὐλάς vocant animalium receptacula.

61. NOCTE SVPER MEDIA ultra mediam noctem, id est maiore eius
parte. Et est bona elocutio facta per syllepsin, ut si dicas legi
‘nocte super media’, id est ultra mediam noctem. Nulla enim
syllepsis est, quae non et casum mutet, et egeat subauditione, ut
«hanc ego nunc ignaram huius quodcumque pericli».

63. SAEVIT IN ABSENTES phantasiam saevitiae expressit, qua lupi
sic circa caulas fremunt, ut in ipsis animalibus solent.

64. EX LONGO RABIES absoluta elocutio, ut si dicas ‘ille fame
fatigatur ex longo’.

67. ET QVA VIA CLAVSOS ‘qua’ adverbium loci est, non pronomen:
nam non stat versus, si ‘via’ septimus sit, non nominativus. Ergo
‘qua via’ per quam partem via vallo Troianos excutiat. Legitur
tamen ‘et quae via’, et est sensus absolutior.

74. FACIBVS <PVBES> ACCINGITVR ATRIS armatur, instruitur.

75. PICEVM F. F. LVMEN sordidior enim taedis et ignis et fumus
est.

77. QVIS DEVS O MVSAE quia res deorum est et ardua, ideo per se
eam non potest dicere. Hic autem gloria Turni latenter
ostenditur, cuius vis nisi a numinibus repelli non potuit.

79. PRISCA FIDES FACTO S. F. P. omnis antiquitas difficile pura
et incorrupta manat in posteros. Hoc enim dicit: factum hoc licet
priscum sit, id est antiquum, tamen fama eius non est
oblitterata temporis vetustate.

80. QVO PRIMVM hoc est ‘in initio’; non enim secundo factae sunt
naves apud Idam ab Aenea. FORMABAT id est formare cogitabat; non
enim in Ida sed apud Antandrum factae sunt.

81. ALTA PELAGI absolutum est, ut ‘lata camporum’.

82. IPSA DEVM FERTVR GENETRIX figmentum hoc licet poeticum sit,
tamen quia exemplo caret, notatur a criticis: unde longo prooemio
excusatur. Nam ideo et prisca ratione religionis et Iovis
beneficio dicit esse perfectum, ut naves mutarentur in nymphas,
quo vel aliqua ex parte possit esse verisimile. BERECYNTIA mater
deum a monte Phrygiae Berecynto, cuius ultima syllaba caret
aspiratione, quam addimus quotienscumque montem Deli Cynthum
dicimus. Est autem tenuis ista discretio, quibus nominibus
subtrahi debet aspiratio. Nam ecce Ripaei, montes Arcadiae, non
scribuntur cum aspiratione, quam addimus cum Riphaeos, montes
Scythiae, significamus.

83. DA NATE PETENTI ac si diceret, ei quae iubere debuerat.

84. DOMITO TE POSCIT OLYMPO videtur hoc dicere: praesta ei, cuius
beneficiis servatus ad Olympi regna venisti. Saturnus enim cum
omnes consumeret filios, Iovem solum esse non potuit, celatum
matris auxilio. ‘Domito’ ergo ‘Olympo’ in tuas scilicet leges per
beneficium meum mundo redacto.

85. PINEA SILVA MIHI congrue: nam pinus in tutela est matris
deum.

86. IN ARCE FVIT SVMMA hoc est apud Gargara, quae dicta sunt
quasi κάρα καρὸς, id est caput capitis, altitudinis altitudo:
κάρα est enim κεφαλή. Gargara autem sunt montis Idae cacumina,
propter quod dixit ‘in arce summa’.

87. NIGRANTI PICEA ‘nigranti’ umbrosa. Et ‘picea’ arboris genus
est, unde pix desudat. Harum autem secundum Plinium quinque sunt
species, sicut etiam supra diximus.

88. HAS EGO non ‘trabes’, sed melius arbores intellegimus,
referentes ad piceas vel pinos: nam de acere naves non fiunt.
Sane notandum ‘trabes’, nisi iam caesae et compositae. CLASSIS
EGERET iusta Aeneae petitio, et concedentis benignitas numinis
exclusit piaculum: nam his remotis sacrilegium committeretur.

89. TIMOR ANXIVS aut perpetuum est timoris epitheton, aut certe
verum timorem voluit significare, ut separaret ab eo qui ex
cupiditate nascitur prosperorum, ut «exultantiaque haurit corda
pavor pulsans».

92. PROSIT NOSTRIS IN MONTIBVS ORTAS bona brevitate detraxit et
‘his’ et ‘esse’; nam plenum est ‘prosit his ortas esse in
montibus nostris’, quod fecit elocutionis causa.

93. TORQVET QVI S. M. sustinet, regit.

94. QVO FATA TRAHIS ostendit fata posse aliquatenus trahi, non
tamen usquequaque. Hinc enim dicit ‘quo’, id est ad quam rem.
PETIS ISTIS id est ‘pro istis’; nam sic dicimus ‘peto tibi’, id
est ‘pro te’.

96. FAS HABEANT ius; nec enim possunt aeterna esse quae ab
hominibus facta sunt. Horatius «debemur morti nos nostraque». Nam
sicut animi facta inmortalia sunt, ita corporis pereunt.
Sallustius ceterum: «studia omnia nostra sicuti anima inmortalia
sunt». CERTVSQVE INCERTA PERICVLA L. A. hoc dicit: casibus
licentiam haec petitio vult adimere; nam Aeneas sorte qua homo
est, navigationis debet timere periculum, quod perit si eius
navibus aeternitas detur.

97. CVI TANTA D. P. P. ‘cui’ ac si diceret ‘ne regi quidem
deorum’.

98. DEFVNCTAE liberatae, ut «o tandem magnis pelagi defuncte
periclis». PORTVSQVE TENEBVNT nautico usus est verbo, cum de
navibus diceret.

99. QVAECVMQVE hic ostendit aliquas esse perituras. EVASERIT
VNDIS de undis exierit, cum venerit ad eum locum, de quo
navigandum iam non sit. Alii legunt ‘evaserit undarum periculum’.

101. MORTALEM ERIPIAM F. bene dixit ‘mortalem’: nec enim potest
fieri ut eadem res et mortalis sit et inmortalis; ante est ut
desinat esse mortalis.

102. QVALIS NEREIA DOTO non dixit ‘tales erunt’, sic supra
«qualis mugitus, fugit cum saucius aram taurus».

105. PER PICE TORRENTES ardentes; et est figmentum poeticum.

107. ADERAT PROMISSA DIES promissum tempus advenerat.

108. TVRNI INIVRIA scilicet, quam inferebat. Et modo ‘iniuria’
est ἀδίκημα, id est iniustitia. Hinc est apud Comicos ‘iniurius’
qui audet aliquid contra ordinem iuris. Et bene ‘iniuria’, quia
et contra necessitatem fati, et contra rationem foederis bella
commoverat.

110. NOVA LVX id est nimbus deorum, quod ipse paulo post dicit.

114. NE TREPIDATE pro ‘ne festinetis’. Et per hoc significatur
ideo ad navium defensionem egressos non esse Troianos, quia numen
vetavit.

117. ITE DEAE PELAGI alii hucusque volunt matrem deum locutam.
Alii iungunt ‘genetrix iubet’.

123. OBSTIPVERE RVTVLI timuerunt Rutuli, timuit Messapus, numinis
filius, timuit Tiberis. Per hos autem gradus, maior Turni
designatur audacia. Tale est et in quarto «at non infelix animi
Phoenissa».

124. ET AMNIS RAVCA SONANS licet antiquitas habuerit ‘hic’ et
‘haec’ amnis, melius tamen est accipere ‘rauca sonans’ pro
‘rauce’, quam ‘rauca amnis’.

125. REVOCATQVE PEDEM TIBERINVS AB ALTO nunc ipsum deum territum
dixit: supra, undas fuisse perterritas et in se repressas.

127. ANIMOS TOLLIT DICTIS magnanimitatem suam conprobat dictis.
Tale est illud e contrario «turbatumque oculis».

128. HAEC MONSTRA PETVNT appetunt, ut «reginam petit». IVPPITER
IPSE scilicet qui omnibus praestare consuevit: unde et Iuppiter
dictus est, quasi iuvans pater. Ergo ‘auxilium solitum’ non circa
Troianos accipimus, sed quod ipse praestare consuevit.

129. NON TELA NEQVE IGNES EX. R. non exspectant Troiani ut
Rutulorum telis aut ignibus pereant, qui iam navium amissione
perierunt.

130. MARIA INVIA TEVCRIS color est: nam rem quam pro se Troiani
putabant, in contrarium vertit, dicens navigationis et fugae
auxilium perdidisse Troianos, quos constat pro felicitate
habuisse navigationis vitare discrimina.

131. RERVM PARS ALTERA D. humanae enim naturae duo elementa
concessa sunt, mare et terra.

133. NIL ME FATALIA TERRENT tacitis occurrit quaestionibus,
dicens: si fataliter se ad Italiam venisse dicunt, iam venerunt,
completa sunt fata. Et callide tacuit quod erat fatale: Troiani
enim dicebant Italiae sibi regna deberi. Et est oratorium
quaestiones ita proponere, ut facile solutionis sortiantur
eventum.

134. SI QVA PHRYGES P. SE IACTANT quasi et ista fingant.

136. SVNT ET MEA CONTRA FATA MIHI hoc falsum est quod dicit
Turnus. Sed in arte rhetorica tunc nobis conceditur uti mendacio,
cum redarguere nullus potest, ut hoc loco est: quis enim vere
potest scire, Turno data sint, necne, responsa? Quia scit falsum
esse quod dixit, argumentis probare dicta contendit, dicens esse
sceleratam gentem, raptam sibi coniugem: in quo facto utitur
Graecorum exemplo, qui rapta Helena gentem delevere Troianam.

138. CONIVGE PRAEREPTA invidiose sponsam coniugem vocat. NEC
SOLOS TANGIT ATRIDAS ISTE DOLOR cur non in similitudine criminis
sit poenae similitudo? Si culpa repetitur, supplicia quoque
geminentur.

141. PENITVS MODO NON G. O. P. F. modo omne genus femineum non
eos penitus perosos decebat. Locutus est autem figurate.

143. FOSSARVMQVE MORAE non tutela, sed mortis dilatio.

144. AN NON VIDERVNT legitur et ‘at non’: si ‘an non’, absolutum
est; si ‘at non’, inceptiva est particula, ad ornatum pertinens:
Horatius «at o deorum quidquid in caelo regit». Tale est «at non
sic Phrygius penetrat L. p.».

146. VALLVM dicitur ipsa munitio; nam valli fustes sunt, quibus
vallum munitur. Ipse de sustentaculis vitium «primus vallos sub
tecta referto».

148. NON ARMIS MIHI VVLCANI bene arma generaliter dixit: nam ipse
habuit a Vulcano, sed solum gladium, ut «ensem, quem Dauno
ignipotens deus ipse parenti fecerat et Stygia candentem tinxerat
unda». Per hoc autem quasi latenter dicit se Achille esse
meliorem, qui se Troianos etiam sine divinis armis superare posse
confidit.

149. ADDANT SE PROTINVS OMNES ne timere videatur auxiliorum
multitudinem, dicit incrementa esse victoriae.

153. LVCE PALAM propter tenebras et furta inertia.

155. QVOS DISTVLIT HECTOR bene solius Hectoris facta est
commemoratio, ut ostendatur perisse, qui potuit esse terrori: per
quod vult Aenean nihil fortiter in bello fecisse Troiano.

156. MELIOR QVONIAM PARS ACTA DIEI id est est maior et prima.

157. BENE GESTIS CORPORA REBVS in eo tantum, quod hostes non ausi
sunt egredi.

158. PVGNAM SPERATE PARARI scilicet contra Troianos, non a
Troianis, ne videatur contra supra dicta omnia nunc sociis
inferre terrorem.

159. VIGILVM EXCVBIIS excubiae diurnae sunt, vigiliae nocturnae.

162. CENTENI QVEMQVE S. centurionum scilicet, ex more Romanae
militiae: nam ex numero militum qui eos sequuntur, gradus
dignitatis apparet.

165. VERTVNT C. A. potant. Et est hemistichium Ennianum.

169. TREPIDI FORMIDINE festini per formidinem: nam non est
iteratio.

170. PONTESQVE qui fiunt in muris angustioribus. PROPVGNACVLA
pinnas.

173. RECTORES IVVENVM legitur et ‘iuveni’: si ‘iuveni’, Ascanio;
si ‘iuvenum’, magistros militum accipe.

174. SORTITA PERICLVM sorte divisa ad defensionem pericli.

175. QVOD CVIQVE TVENDVM exercet unusquisque vices ad id quod
accipit tuendum.

177. IDA VENATRIX a plerisque Ida mater Nisi accipitur, quia
dixit ‘venatrix’: nam si montem volueris accipere, abusive ‘Idam
venatricem’ dictam intellege, pro ‘venationibus abundantem’; nam
‘venatrix’ est proprie quae venatur, non quae venationibus
abundat.

178. IACVLO CELEREM bene inducit Nisum optimum esse iaculatorem,
et hanc praemittit armorum peritiam, qua plurimum poterit in
Euryali defensione.

180. TROIANA NEQVE I. A. hoc est qui nondum bellicosa arma
induerat, id est acceperat. Et hoc dicit: pulcher quidem erat,
sed nondum bellandi peritus.

184. DINE HVNC ARDOREM MENTIBVS ADDVNT EVRYALE AN S. C. D. F. D.
C. apud Plotinum philosophum et alios quaeritur, utrum mentis
nostrae acies per se ad cupiditates et consilia moveatur, an
inpulsu alicuius numinis? Et primo dixerunt, mentes humanas
moveri sua sponte; deprehenderunt tamen ad omnia honesta inpelli
nos genio et numine quodam familiari, quod nobis nascentibus
datur, prava vero nostra mente nos cupere et desiderare; nec enim
potest fieri ut prava numinum voluntate cupiamus, quibus nihil
malum constat placere. Vnde nunc hic ortus est sensus; hoc enim
dicit Nisus: o Euryale, dine nostris mentibus cupiditates
iniciunt et desideria, an deus fit ipsa mentis cupiditas?
MENTIBVS ADDVNT bene ‘addunt’: nam animus sui natura prudens est,
sed ei additur ut aliquid inpatienter desideret.

185. DIRA magna.

186. ALIQVID MAGNVM scilicet per hostes transitum.

187. AGITAT molitur. QVIETE modo otio, non somno; nam in vigiliis
fuerat collocatus.

188. CERNIS QVAE R. H. FIDVCIA R. ipsius desiderii vult esse
rationabiles causas.

189. SOMNO VINOQVE alterum pendet ex altero.

190. PORRO hortantis est.

191. QVID DVBITEM id est cogitem: omnis enim cogitatio in
dubitatione est ante sententiam.

192. POPVLVSQVE PATRESQVE transfert in Troianos Romanam
consuetudinem, ut solet plerumque: prius enim iubebat aliquid
populus, postea confirmabat senatus.

193. REPORTENT portent: nam ‘re’ vacat.

194. SI TIBI QVAE POSCO P. poscere est secundum Varronem quotiens
aliquid pro merito nostro deposcimus; petere vero est cum
aliquid humiliter et cum precibus postulamus. Et bene quod
Euryalum nolit dicere latenter ostendit.

196. MOENIA PALLANTEA ubi nunc credit esse Aenean.

199. SVMMIS ADIVNGERE REBVS ‘summum’ et extremum dicimus et
laudabile. Bene ergo in re dubia sermone usus est dubio; nam hoc
dicit: non debes me nec a tua gloria nec a periculis segregare.

201. GENITOR BELLIS ADSVETVS ipse puer est necdum probatus; unde
se et a belli temporibus et a patris virtute commendat.

202. ARGOLICVM TERROREM quem Graeci inferebant.

203. SVBLATVM susceptum.

205. EST HIC EST ANIMVS ‘hic’ potest esse et adverbium
demonstrantis, ut sit ‘est hic’, id est in meo pectore. Potest et
‘sic’ accipi, ut dicas: ‘est hic animus lucis contemptor’, hoc
est iste animus. Ergo ‘hic’ et produci potest et corripi. ISTVM
QVI VITA B. C. E. Q. T. HONOREM qui istum honorem, quo tendis, id
est ad quem niteris, libenter emat vita, id est vitae pretio.

207. NIHIL TALE VEREBAR quale tu suspicaris.

209. HAEC humana negotia, vel quae loquitur.

214. MANDET HVMO multi hic distinguunt; alii iungunt ‘mandet humo
solita’, ut ‘commendet in terra’. ‘Solita’ autem ‘fortuna’, quae
piis invidere consuevit. Statius, hinc trahens colorem, ait
«invida fata piis et fors ingentibus ausis rara comes».

215. ABSENTI FERAT INFERIAS hoc est cenotaphion faciat et inpleat
honorem sepulcri.

217. E MATRIBVS e nobilibus; nam matres non nisi nobiles dicimus,
unde et matronae dictae sunt. Scimus autem non omnes mulieres in
Sicilia remansisse: nam legitur in undecimo «et maestum Iliades
crinem de more solutae».

219. ILLE AVTEM hunc locum esse interruptum oratione Nisi
intellegimus.

221. VIGILES SIMVL EXCITAT qui vigiliarum officium habebant.

222. SERVANTQVE VICES hic distinguendum est, alias sensus non
procedit.

223. REGEMQVE REQVIRVNT regis filium, ut «magnum reginae sed enim
miseratus amorem».

224. CAETERA PER TERRAS OMNES exaggerat more suo vigilantum
laborem.

227. CONSILIVM SVMMIS R. D. R. H. Lucilii versus uno tantum
sermone mutato; nam ille ait «consilium summis hominum de rebus
habebant».

228. IAM NVNTIVS ESSET ‘iam’ aut cito, aut cum nullum invenirent.

229. ADNIXI HASTIS ostendit iam eos diurna statione fatigatos.
Quod autem ‘stant’ et Romani moris est et bellicae necessitatis.
Hunc autem standi habitum et Sallustius commemorat, ut «fessi
arma sua quisque stantes incumbere».

230. CASTRORVM ET CAMPI MEDIO in medio campi spatio, qui campus
castrorum medius fuit.

232. REM MAGNAM PRETIVMQVE MORAE FORE dicebant se adferre rem
magnam, cuius mora pretium posset adferre, id est poenam;
Terentius «ego pretium ob stultitiam fero»; ut sit sensus: si
tardius mittamus ad Aenean, luemus hostibus poenas. Alii sic
intellegunt: scimus quidem adventum nostrum moram vestris adferre
consiliis, verum huius morae erit pretium, id est remuneratio:
namque hoc offerebant quod illi cogitabant, ut diximus supra
‘quisve Aeneae iam nuntius esset?’.

233. ACCEPIT TREPIDOS festinos, more suo.

235. NEVE HAEC NOSTRIS SPECTENTVR AB ANNIS bene excusat, quia
scit de aetate puerorum posse dubitari, dicens non ex suggerentum
persona, sed sua vi consilia ponderanda.

238. PORTAE QVAE PROXIMA PONTO apparet, ut supra diximus, castra
Troiana in Ostiensi fuisse, siquidem nullus alter locus in
Laurolavinati hinc fluvio cohaeret, hinc pelago: et nunc dicit
‘portae quae proxima ponto’, item paulo post dicturus est
«opposuere aciem: nam dextera cingitur amni».

239. INTERRVPTI IGNES supra aliter «lumina rara micant». FVMVS
ERIGITVR signum est sopitorum ignium quotiens maior fumus
erigitur.

240. FORTVNA occasione.

241. QVAESITVM ut quaeramus.

242. CVM SPOLIIS hinc est quod supra Euryalo dixit «me referat
tibi magnus ovantem Iuppiter», respiciens ad id quod posset
fortiter facere.

243. NEC NOS VIA FALLIT bene ubique cuncta cum amico communicat.

244. OBSCVRIS PRIMVM SVB VALLIBVS VRBEM nos in obscuris vallibus
positi vidimus primam urbem, hoc est primam partem urbis; nam
Palatium in monte est, non in vallibus.

245. TOTVM AMNEM hoc est regionem amnis.

246. ANNIS GRAVIS ATQVE ANIMI MATVRVS A. Sallustius de Philippo
«qui aetate et consilio ceteros anteibat».

248. NON TAMEN OMNINO T. D. P. ac si diceret: licet irascamini ad
tempus, hinc apparet non velle vos penitus delere Troianos, quod
tales animos nostris iuvenibus datis.

250. VMEROS DEXTRASQVE T. A. hoc ad adfectum retulit; nec enim
simul fieri potest. Intellegimus autem quod et singulos, et
membratim amplectebatur.

251. VVLTVM LACRIMIS ATQVE ORA R. poetice iunxit, et modo unum
significant: est autem iteratio. Interdum recipiunt discretionem.

252. PRO LAVDIBVS id est virtutibus: ab eo quod praecedit id quod
sequitur.

254. DI MORESQVE DABVNT V. Ciceronis est, tractum de philosophia,
qui dicunt sufficere ad gloriam bene facti conscientiam.

255. ACTVTVM confestim, sine dilatione: et est adverbium
temporis. INTEGER AEVI adulescens, cui aetas integra superest,
unde Ennius «deos aevi integros» dicit quibus multum aevi
superest.

256. MERITI praestiti, ut «merui quoque», item «quique sui
memores aliquos fecere merendo».

258. EXCIPIT ASCANIVS id est subsequitur, et a Poeta dictum est.

259. CANAE VESTAE venerabilis, antiquissimae.

260. OBTESTOR adiuro, et est ordo: ‘immo ego, cui sola salus
genitore reducto, vos obtestor per deos, revocate p.’. FORTVNA
FIDESQVE EST id est quicquid casu, quicquid consilio egero, vobis
committam: nam per fidem consilia significat, per fortunam opes,
imperium, cuiuslibet rei possibilitatem.

262. NIHIL ILLO TRISTE R. subaudis ‘erit’.

264. DEVICTA G. Q. C. ARISBA atqui secundum Homerum Arisba
Troianis misit auxilia et ab Achille subversa est. Sed accipimus,
aut ante bellum Graecorum Arisbam a Troianis captam et in
amicitiae foedus admissam; aut certe pocula haec data ab Heleno,
qui in Achillis bona per Pyrrhi successerat hereditatem, ut sit
‘quae cepit’ pro ‘quae accepit’ devicta Arisba, scilicet ab
Achille.

265. DVO MAGNA TALENTA bene addidit ‘magna’, nam varium apud
diversas gentes pondus est talenti: unde talentum potest et breve
aliquid et magnum significare. Nam ut supra diximus, secundum
Plautum talentum septuaginta librarum est: qui cum dixisset
deberi centum quadraginta libras, paulo post intulit duo talenta,
per iocum dicens «debentur talenta tot quot ego et tu sumus».
Item Homerus talentum breve quiddam ostendit, quippe quod accepit
victus, cum victori levia data sint munera.

268. DICERE SORTEM statuere. Alii proprie ‘ducere’ legunt, quod
est sortium, ut «stat ductis sortibus urna».

271. EXCIPIAM SORTI praeter sortem dabo.

274. INSVPER HIS super haec. CAMPI QVOD REX H. IPSE L. mos fuerat
ut viris fortibus sive regibus pro honore daretur aliqua publici
agri particula, ut habuit Tarquinius Superbus in campo Martio,
quod spatium ab Homero τέμενος dicitur. Hoc ergo, quod Latinus
pro honore de republica habuit, ab Ascanio intellegamus esse
promissum.

276. PECTORE TOTO omni adfectu.

279. RERVM VERBORVMQVE FIDES et rem publicam tibi committam et
tecum omne communicabo consilium.

281. ME NVLLA DIES TAM F. A. D. A. ab hoc officio et ab hac
audacia accessu temporis inferior non probabor, qualiscumque
fortuna comitetur.

282. TANTVM tantummodo hoc possum de me promittere, ut semper
audeam, semper velim fortiter facere: nam hoc est quod dicit
«fortibus ausis dissimilem arguerit». Tantum ergo meum est hoc
promittere, sive prospera, sive adversa fortuna comitetur: nam
‘aut’ disiunctiva particula est, non negantis adverbium.

283. SVPER OMNIA DONA ultra omnia.

284. PRIAMI DE GENTE V. de familia. Et bene eam etiam ex
cognatione commendat: nam Ascanius nepos est Priami per Creusam.

285. MISERAM quae sic inpatienter diligit filium.

286. MECVM EXCEDENTEM ut «ille meum comitatus iter»: vult enim
intellegi, sui causa matrem secutam.

287. QVODCVMQVE PERICLI EST syllempsis, nam subaudis ‘periclum’.

288. INQVE SALVTATAM LINQVO insalutatam; et est tmesis, ut
«inutilis inque ligatus cedebat».

289. QVOD NEQVEAM L. P. P. excusat, ne videatur crudelis; unde
sequitur matris eius tragicus et miserabilis ille conquestus:
«potuisti linquere solam crudelis» et alia.

290. INOPEM modo auxilii egentem.

292. IN CASVS OMNIS ut supra «fortuna secunda aut adversa c.».

293. PVLCHER IVLVS incongruum epitheton pulchritudinis posuit,
cum res sit in hoc loco religionis.

294. STRINXIT P. I. praestrinxit, momordit, admonuit. Sensus
autem est: aut postquam vidit istum sic amare matrem, paternae
pietatis virtutem coepit agnoscere; aut certe coepit etiam ipse
sic in pietatem moveri, ut eius consueverat pater; aut certe
exemplo Euryali avidius coepit amare patrem etiam ante dilectum.

298. NEC PARTVM GRATIA TALEM P. M. debet ab omnibus coli quae
talem creavit.

299. CASVS FACTVM QVICVMQVE SEQVETVR satis congrue: praemia enim
non debentur eventui, sed voluntati.

300. PER QVOD PATER ANTE SOLEBAT alii volunt ideo ‘ante’, quia
absens est Aeneas: sed iurare possumus etiam per absentis filii
caput. Alii ad causam religionis trahunt, quae praecepit, ut
filii imitentur in omnibus rebus suos parentes; ut nunc quasi
imitatio sit iuris iurandi, ut dicat Ascanius ‘iuro per caput
meum’, sicut praesens pater per suum caput iurare consueverat
quotiens fidem suam confirmare cupiebat. Alii volunt ideo dictum
‘ante’, quia pontificibus per liberos iurare non licebat, sed per
deos tantummodo, ut sit ‘ante’ antequam pontifex esset Aeneas.

301. REDVCI REBVSQVE S. mira arte moratur in prosperis, et ea
iterat; tacet adversa et magis intellectui et subauditioni
relinquit. Cum enim non dicat ‘si non redieris’, ait «matrique
tuae generique manebunt». Hoc autem secundum morem Romanorum
dicit, apud quos ita praemia decernebantur ‘illi liberisque
eius’, ut darentur liberis quae accipere non potuissent parentes.

304. LYCAON GNOSIVS Cretensis; et est laus ab artifice. Hunc
autem gladium Euryalo datum intellegimus: nam Nisus accepit
pellem et galeam.

306. PELLEM HORRENTISQVE LEONIS EXVVIAS τὸ αὐτὸ dixit, hoc est
bis idem, ut «bellum etiam pro caede boum stratisque iuvencis,
Laomedontiadae».

307. GALEAM FIDVS P. A. aliae enim sunt explorantum, sicut etiam
Homerus ostendit.

309. PRIMORVM genetivus hic venit et ab eo quod est ‘hic primus,
hi primi’, et ab eo quod est ‘hi primores’, sicut ‘hi proceres’:
quorum nominum nominativus singularis non invenitur, licet
dicamus ‘huius primoris, huius proceris’.

310. VOTIS aut cum votis, aut pro reditu vota facientes.

313. ET NVBIBVS INRITA D. Vt ipse «partem volucres dispersit in
auras».

315. CASTRA INIMICA non tantum hostilia, sed et perniciosa; nam
cum dolore dictum est ‘inimica’, unde scilicet redituri non
erant, quod ex sequentibus comprobatur: dicendo enim «multis
tamen ante futuri exitio» ostendit perniciosa esse castra quae
ipsis mortem fuerant adlatura.

319. VINA SIMVL vasa vini, scilicet in quibus vina ponuntur. ORE
LOCVTVS non est perissologia: nam secundum Homerum exploratores
quae volunt, plerunque nutu plerumque sibilo significant.

320. AVDENDVM DEXTRA quia audemus et cursu et animo.

321. HAC ITER EST per hostium caedem et audaciam nostram.

323. HAEC EGO VASTA DABO de quibus dixit «corpora fusa vident».

328. SED NON AVGVRIO POTVIT D. P. ostendit per transitum fati
necessitatem nulla peritia posse depelli. Est autem Homericus
versus.

329. TEMERE passim, fortuito, neglegenter.

330. PREMIT opprimit. SVB IPSIS EQVIS circa ipsos.

331. PENDENTIA quasi ebriorum.

333. SINGVLTANTEM cum singultu animam efflantem.

335. PLVRIMA LVSERAT pro ‘plurimum’.

337. DEO vino, vel somno.

339. PER OVILIA TVRBANS perturbans ovilia: nam tmesis est.

341. MVTVMQVE METV scilicet pecus: nam male quidam accipiunt
«mutum fremit» de leone, quod si dixeris, vacat ‘metu’.

342. INCENSVS ET IPSE P. exemplo Nisi.

343. SINE NOMINE PLEBEM bene expressit et bellatoris peritiam et
tironis inconsideratam aviditatem: nam Nisus reges interimit,
Euryalus saevit in plebem; Sallustius «ex insolentia avidus male
faciendi». ‘Sine nomine’ autem dixit sine gloria, quorum per
humilitatem non sunt omnibus nota nomina.

345. RHOETVM VIGILANTEM hoc loco non solum Rhoeti timor, sed et
Euryali audacia comprobatur.

348. ET MVLTA MORTE RECEPIT PVRPVREVM multi hic distinguunt, ut
sit sensus talis: ‘eduxit gladium multo cruore purpureum’. Alii
«multa morte recepit», ut sit: ‘eduxit gladium cum multo cruore’,
et sic inferunt «purpuream vomit ille animam» secundum eos qui
animam sanguinem dicunt. RECEPIT eduxit, ut «hastamque receptat
ossibus haerentem».

350. VINA REFERT proprie, quae paulo ante potaverat. HIC FVRTO
FERVIDVS I. scilicet Euryalus, qui saeviebat latenter, ut sit
‘furto’ nocturno proelio: nam fures ideo dicti sunt, quod furvo,
id est nigro tempore furta committunt. Aut re vera ‘furto
fervidus’, quia Messapi galeam sustulit, Rhamnetis phaleras.

352. RELIGATOS non solutos, sed diligenter ligatos: unde addidit
‘rite’, id est ex militari consuetudine optime ligatos.

355. LVX INIMICA proditrix.

356. POENARVM EXHAVSTVM SATIS EST bene ‘exhaustum’, ut ostendat
eos avidos caedis fuisse et cruoris hostilis. VIA FACTA PER
HOSTES ut «haec ego vasta dabo et lato te limite ducam».

359. EVRYALVS PHALERAS RHAMNETIS ET A. B. C. TIBVRTI phalerae
ornamenta equorum sunt. Et est sermo Graecus. ‘Cingulum’ autem
hominum generis neutri est, nam animalium genere feminino dicimus
‘has cingulas’.

360. TIBVRTI REMVLO DITISSIMVS OLIM QVAE M. D. consuetudo erat
apud maiores ut inter se homines hospitii iura mutuis muneribus
copularent, vel in praesenti vel per internuntios. Sensus ergo
nunc talis est: Caedicus quidam Tiburti Remulo, cum eum sibi
absens hospitio vellet adiungere, misit phaleras et cingula,
bullis aureis, hoc est clavis insignita. Remulus moriens nepoti
suo cognomini haec reliquit, qui postea victus a Rutulis est et
occisus; post cuius mortem apud Rhamnetem Rutulum ab Euryalo haec
reperta sunt munera. Quod autem dixit ‘Tiburti Remulo’, aut
Tiburtino intellegamus, hoc est de Tibure, ut sit dativus ab
appellativo veniens hic Tiburs; aut ‘Tiburti’, hoc est filio
Tiburti ab eo quod est hic Tiburtus, huius Tiburti, ut sit
‘Tiburti Remulo’ sicut «Deiphobe Glauci».

362. SVO MORIENS DAT H. NEPOTI Remulo, quem supra avo cognominem
diximus: nam quotiens aperte non ponitur nomen filii vel nepotis,
cognominem eum esse intellegimus avo vel patri, quorum nomen
aperte positum invenimus; et e contra, si filii vel nepotis
positum nomen fuerit, praetermissum autem parentum, cognomines
eos esse intellegamus necesse est.

363. POST MORTEM scilicet Remuli, secundum supra dictum sensum:
nam Donatus dicit «post mortem Nisi et Euryali bello potiti sunt
Rutuli», quod non procedit, si diligenter advertas. Sane sciendum
locum hunc esse unum de duodecim Vergilii sive per naturam
obscuris, sive insolubilibus, sive emendandis, sive sic relictis,
ut a nobis per historiae antiquae ignorantiam liquide non
intellegantur.

364. NEQVIQVAM non fruiturus; et est ‘nequiquam aptat’, non
‘nequiquam fortibus’.

365. GALEAM MESSAPI non occisi Messapi abstulit galeam, nam
dimicaturus est paulo post, sed invenit iacentem et sustulit.
CRISTISQVE DECORAM bene praemittit dicens ‘decoram’: nam eius
splendore prodente Euryalus capitur.

366. EXCEDVNT CASTRIS Rutulorum scilicet: nam supra dixit «castra
inimica petunt».

367. VRBE LATINA non est contrarium illi loco, ubi ait «saepsit
se tectis rerumque reliquit habenas», quod modo a Latina urbe
auxilia venire commemorat: intellegimus enim Lati- num in
principio discordiae et tumultus paululum se abstinuisse, postea
tamen nec suorum copias nec propria denegasse consilia; nam eum
et coetui et foederibus interfuisse dicturus est.

368. LEGIO CAMPIS INSTRVCTA MORATVR proprie: nam legiones peditum
sunt, turmae vero equitum.

370. TERCENTVM quia Romani equites primo trecenti fuerunt: de
singulis enim curiis deni dabantur, quas triginta fuisse diximus.
SCVTATI OMNES non clipeati: nam clipei peditum sunt, scuta
equitum. VOLCENTE MAGISTRO proprie: nam magister equitum dicitur.

369. MVRO Troianorum.

371. LAEVO F. LIMITE respiciens situm regionis locutus est.

373. SVBLVSTRI NOCTIS IN VMBRA sublustris nox est habens aliquid
lucis. Horatius «nocte sublustri nihil astra praeter vidit et
undas».

374. RADIIS lunaribus.

375. HAVD TEMERE particula haec modo ‘non sine causa’ significat,
alias ‘fortuito’, alias ‘male’, alias ‘inprovide’, quae pro loco
intelleguntur.

377. NIHIL ILLI TENDERE CONTRA hoc est ‘nihil contra
responderunt’: nam ‘tendo contra sermonem tuum’ est ‘respondeo
tibi’, ‘tendo contra iter tuum’ est ‘occurro tibi’; ergo ‘nihil
contra tendebant’ id est ‘nihil respondebant e contra’.

379. AD DIVORTIA ad deverticula viae militaris: Terentius «ubi ad
ipsum veni deverticulum». Deverticula autem sunt semitae
transversae, quae sunt a latere viae militaris.

380. ADITVM CORONANT melior est lectio ‘abitum’, quam ‘aditum’:
cingunt enim silvam, ne abeant, non, ne adire possint.

383. DVCEBAT SEMITA legitur et ‘lucebat’: quod si est, ‘rara’ pro
‘raro’ accipiendum, ut sit ‘raro lucebat’, herbis scilicet in
aliquibus locis intervenientibus. Si ‘ducebat’, intellegimus
inter calles pecorum raram fuisse semitam, hoc est hominum viam.

385. EVRYALVM INPEDIVNT ‘inpedio te’ dicimus per accusativum, et
casus mutari non potest, nisi deseras verbum, ut dicas
‘inpedimento mihi es’. Sciendum sane multas conferri in Euryalum
excusationes.

386. NISVS ABIT bene meminit velocitatis, quam ei in quinto
dedit, ut «primus abit longeque ante omnia corpora Nisus emicat».
INPRVDENS scilicet remanentis Euryali.

387. ALBAE DE NOMINE vel porcae, vel civitatis, vel regis Albani,
cui successit Procas.

390. INFELIX QVA TE R. R. se infelicem dicit qui dolet, non illum
propter quem dolet.

391. ITER OMNE REVOLVENS FALLACIS SILVAE Vrbanus huc usque verba
Nisi vult esse; alii Poetae dant «rursus perplexum iter o. r.».

394. SIGNA SEQVENTVM militarem sonum dicit, qui varius est: nam
interdum canit, ut insequantur eos qui fugiunt, interdum
receptui.

395. NEC LONGVM IN MEDIO TEMPVS inter auditum sonum et visum
Euryalum.

398. OPPRESSVM RAPIT ‘quem iam manus omnis rapit’; nam male
quidam ‘videt rapi’ accipiunt: quod si admiseris, vacat «quem iam
manus omnis».

401. PVLCHRAM PROPERET P. V. MORTEM gloriosum enim est pro amico
perire. Et ‘pulchram’ ex persona Poetae dictum est.

404. TV PRAESENS N. S. L. non dicit ‘quae praesens es’ sed
«praesens succurre», id est ilico, statim.

406. SI QVA ‘qua’ vacat et hic et in sequenti.

408. SVSPENDIVE THOLO tholus proprie est veluti scutum breve,
quod in medio tecto est, in quo trabes coeunt, ad quod dona
suspendi consueverant. Bene autem venatorem inducit numen
invocare silvarum.

409. TVRBARE GLOBVM sana petitio: nam quia tot vincere
inpossibile fuerat, petit ut saltem eos perturbet telorum
beneficio. REGE TELA PER AVRAS per noctem, in qua sine auxilio
numinis recti iactus esse non possunt.

410. FERRVM CONICIT HASTA de ferro ad hastam transiit.

411. CONICIT pro ‘coicit’: nam ‘conicit’ antiquum est.

412. ADVERSI IN TERGVM SVLMONIS IBIQVE FRANGITVR ‘tergum’ pro
‘tergus’ dixit, Sallustius «tergis vinciebant» pro ‘tergoribus’,
ut intellegamus hastam in scutum venisse et illic esse collisam,
ut ‘frangitur’ sit ‘colliditur’, fissoque scuti ligno etiam
praecordia penetrasse, aliter non procedit: nam si hastam re vera
fractam accipiamus, ratione caret quod dicit «fisso transit
praecordia ligno». Alii re vera in tergum volunt esse percussum,
quod falsum est: nam quo modo ante fissum lignum est et sic
praecordia penetrata? Sciendum tamen locum hunc unum esse de his
quos diximus supra.

416. HOC ACRIOR IDEM quod latuerat et quod ei primus prospere
cesserat iactus.

417. TELVM LIBRABAT AB AVRE gestus iaculantis exprimitur; aut
enim ab aure, aut a latere tela iaciuntur.

418. PER TEMPVS VTRVMQVE congrue dicit telum per tempus utrumque
transisse: ait enim «diversi circumspiciunt», hoc est ‘huc et
illuc ora circumferunt’, per quam oportunitatem potuit telum
tempus utrumque transire. Asper tamen dicit: «per tempus
utrumque» hoc est ‘inter tempus utrumque’, ut e contra «hunc
inter fluvio Tiberinus amoeno», id est ‘per hunc’. Quod si est,
intellegamus eum in fronte esse vulneratum.

419. TEPEFACTA CEREBRO alibi «et fixo ferrum in pulmone
tepescit».

422. INTEREA donec ille invenitur.

423. PERSOLVES AMBORVM aut occisorum, aut tuas et Nisi: nam duos
eos fuisse novit, supra enim ait «state viri».

427. ME ME subaudis ‘interficite’; et est interrupta elocutio
dolore turbati.

429. NEC POTVIT validior argumentatio ex inpossibilitate, ut
«quid Troes potuere?». Item «non ea vis animo nec tanta s. v.».

430. TANTVM INFELICEM NIMIVM D. A. contra illud, cur ergo venit?
Dicit: tantum amicum dilexit, ut, cum nihil posset, tamen
veniret.

433. VOLVITVR EVRYALVS LETO aut septimus est, aut dativus; sed si
dativus fuerit, figuratum est, id est ‘in letum’, ut «it clamor
caelo».

435. PVRPVREVS VELVTI CVM FLOS S. A. habetur ratio comparationis:
videtur enim Euryalo Hyacinthum comparare, qui pulcherrimus fuit
et post mortem conversus in florem est.

436. LASSOVE PAPAVERA COLLO DEMISERE CAPVT Homeri est et
comparatio et figura: nam et ille sic ait, ut multorum unum
diceret caput.

439. VOLCENTEM PETIT appetit: petas enim proprie dicimus impetus
gladiatorum, unde Cicero «quot ego tuas petitiones ita coniectas
ut vitari nullo modo possent, parva quadam declinatione et, ut
aiunt, corpore e.».

441. PROTVRBANT confodiunt, unde paulo post ‘confossus’. NON
SETIVS non segnius, quamquam vulneratus.

442. IN ORE CONDIDIT ADVERSO archaismos est, ut supra «pectore in
adverso totum cui comminus ensem condidit».

445. PLACIDAQVE IBI DEMVM M. Q. aut proprium est mortis
epitheton, aut ex affectu pereuntis dictum est, qui cum amico
moriebatur.

446. SI QVID MEA CARMINA POSSVNT verecunde.

448. DOMVS familia. CAPITOLI INMOBILE SAXVM ACCOLET in urbe Roma
Iovis templum non fuit; quod cum, iam devotum a Prisco Tarquinio,
vellet Superbus Tarquinius aedificare, coepit auguriis captare
qui mons huic templo esset aptissimus et, cum in omnibus Tarpeius
esset inventus, in quo erant multa diversorum numinum sacella,
actum est, ut exinde ad alia templa numina evocarentur
sacrificiis, quo posset libere et sine piaculo templum Iovis
exaedificare. Cumque omnes inde libenter migrassent dii, Terminus
solus, hoc est limitum deus, discedere noluit, sed illic
remansit. Tunc de hoc ipso sacrificatum est et deprehensum, quod
Terminus cum Iove remanens aeternum urbi imperium cum religione
significaret, unde in Capitolio prona pars tecti patet, quae
lapidem ipsum Termini spectat: nam Termino non nisi sub divo
sacrificabatur. Hinc ergo nunc dixit «Capitoli immobile saxum
accolet», quia Terminus non est revulsus de loco.

450. PRAEDA RVTVLI SPOLIISQVE POTITI non solum suis armis eos
exuerunt, sed etiam illa praeda quae Rutulis fuerat ante
detracta.

454. SERRANOQVE NVMAQVE decima antapodosis, quae fit quotiens
commemorantur ea quae non sunt ante praedicta.

455. TEPIDAQVE RECENTEM CAEDE LOCVM hypallage est, ‘tepidum locum
recenti caede’, unde multi legunt «tepidumque recenti caede
locum».

456. SPVMANTIS SANGVINE RIVOS spumas tunc habet sanguis cum
effunditur, nam postea conquiescit: unde bene dixit «spumantes
rivos», quia praemisit «seminecisque viros».

461. IAM REBVS LVCE RETECTIS supra «et rebus nox abstulit atra
colorem».

463. COGIT QVISQVE SVOS scilicet comites: nam pleonasmos est
«aeratasque acies».

464. ACVVNT RVMORIBVS IRAS quia duo ausi sunt per eorum castra
transire.

467. EVRYALI ET NISI volunt non nulli clamorem esse militum, sed
melius hoc a Poeta dictum accipimus: nam Rutuli eorum non
noverant nomina, ut sit ‘quin etiam capita Euryali et Nisi
praefigunt in arrectis hastis et cum magno clamore comitantur’.

469. CINGITVR AMNI ‘amne’ debuit dicere: numquam enim bene in ‘i’
exeunt nisi quae communis sunt generis, ut ‘docilis’, ‘agilis’;
sed ideo ausus est ita ponere ablativum, quia, ut supra diximus,
apud maiores hic et haec ‘amnis’ dicebatur.

470. TENENT FOSSAS tuentur, defendunt.

472. NOTA NIMIS MISERIS hoc plus commovebantur: quoniam etiam
abscisi vultus necdum agnitionis amisissent notas.

476. EXCVSSI MANIBVS RADII bene ‘excussi’, quasi ‘nescienti’:
quam si diceret ‘proiecti’.

477. FEMINEO VLVLATV ‘inpatienti’, ut «femineo praedae et
spoliorum ardebat amore».

479. PRIMA PETIT ideo ‘prima’, quia solent in extrema necessitate
etiam mulieres muros ascendere, ut «ipsae de muris matres». NON
ILLA VIRVM NON ILLA PERICLI unum pudoris est, aliud salutis.

481. HVNC ‘talem’. Et est conquestio matris Euryali plena artis
rhetoricae: nam paene omnes partes habet de misericordia
commovenda a Cicerone in rhetoricis positas. HVNC TE ASPICIO a
qualitate caedis.

482. SERA MEAE R. Euander «mea sera et sola voluptas». POTVISTI
LINQVERE SOLAM ab intercepto solacio.

483. CRVDELIS qui potuisti linquere solam, cum pius esses.

484. ADFARI EXTREMIS Anchises «sic o sic positum adfati discedite
corpus»; Terentius «quin igitur, dum licet, loquimini mecum,
Antipho?».

486. NEC TE TVA FVNERA MATER id est ‘funerea’; nam apud maiores
funeras dicebant eas ad quas funus pertinet, ut sororem, matrem;
nam praeficae, ut et supra diximus, sunt planctus principes, non
doloris. Funeras autem dicebant quasi funereas, ad quas pertinet
funus.

491. FVNVS LACERVM dilaniatum cadaver: nam ‘funus’ pro cadavere
posuit.

493. SI QVA EST PIETAS si qua pietas in occidendo est, in me
probetur.

494. ME PRIMAM A. F. Vnusquisque enim in propriae salutis
desperatione credit universa etiam posse consumi, unde est quod
modo dixit «me primam».

496. INVISVM HOC D. C. S. T. T. ‘invisum’ quidem est hoc et
‘odiosum’ caput, verum misericordiae genus est, si me etiam
iratus interimas.

497. QVANDO ALITER N. C. A. VITAM hinc traxit illum colorem
Iuvenalis «quod facinus dignum tam longo admiserit aevo?».

499. TORPENT INFRACTAE antea infractae, nunc tamen torpent, ut
«Turnus ut infractos adverso Marte Latinos».

501. LACRIMANTIS IVLI puero dat lacrimas, cui potest sine pudore;
viris fortibus tantum dolorem.

502. SVB TECTA REPONVNT honorifice, quod autem dicit
‘corripiunt’, non iniuriae est, sed celeritatis, id est raptim
tollunt.

503. AT TVBA TERRIBILEM SONITVM hemistichium Ennii: nam sequentia
iste mutavit; ille enim ad exprimendum tubae sonum ait
«taratantara dixit». Et multa huius modi Vergilius cum aspera
invenerit, mutat. Bene tamen hic electis verbis imitatur sonum
tubarum.

504. INCREPVIT et insonuit et segnitiam increpavit.

505. VOLSCI non mirum quia dicit Volscos, cum et Camilla de
Volscis sit, ut «Volsca de gente Camilla»: namque pars aliqua
Tusciae dat Turno auxilia, cum Tuscos dixerimus specialiter
Aeneae favere. Item e contra pars Venetiae auxilium praestat
Aeneae, quam Turni fuisse superius diximus. TESTVDINE testudo est
scutorum conexio, curvata in testudinis modum. Namque in armorum
generibus milites sumunt ab animalibus nomina, ut ‘aries’,
Sallustius: «in modum erici militaris».

506. FOSSAS IMPLERE PARANT vertit ordinem: nam ante est ut
impleatur fossa, tollantur valli, et sic testudine accedatur ad
murum. Quamquam possumus intellegere etiam ad fossas eos facta
venisse testudine.

509. EFFVNDERE CONTRA proprie: tela enim non iaciuntur in
subiectos, sed funduntur. Et dicendo «omne genus telorum»
ostendit telum vocari omne quod iacitur.

511. ADSVETI LONGO MVROS D. B. docet usum in omnibus plurimum
posse.

512. INFESTO VOLVEBANT P. infesti ponderis.

515. NEC IAM SVFFICIVNT diu iam non sustinent.

517. ARMORVMQVE RESOLVIT TEGMINA hic ostendit armorum conexionem
esse testudinem. Lucanus de testudine «at, postquam virtus
incerta virorum perpetuam rupit defesso milite cratem, singula
continuis cesserunt ictibus arma».

521. ETRVSCAM PINVM ipse Etruscus.

525. VOS O CALLIOPE PRECOR syllempsis per numeros: erat enim
rectum ‘vos musae, aut te, Calliope’. ASPIRATE favete, ut
«aspirat primo Fortuna labori».

528. ORAS EVOLVITE BELLI narrate non tantum initia, sed etiam
extrema bellorum: nam orae sunt extremitates.

530. TVRRIS ERAT turris huius modi esse ad munitionem civitatum
et in secundo legimus; sed hae plerumque mobiles sunt, plerumque
fixae: mobiles, ut in duodecimo meminit, «subdideratque rotas
pontesque et instraverat altos»; fixae, ut in secundo, «turris ac
tecta domorum».

531. OPPORTVNA LOCO scilicet circa portas.

532. OPVM VI potest et hypallage esse, ut sit ‘ope virium’.

534. CAVAS patulas. DENSI pro ‘tela densa’.

536. FLAMMAM ADFIXIT adfectate: debuit enim dicere ‘adfixit’ aut
facem aut malleolum, non flammam. QVAE PLVRIMA V. gliscens et
magna facta per ventum.

537. HAESIT ADESIS non iam ‘adesis’, sed quos exedit adhaerendo.

538. MALORVM VELLE FVGAM honestissima elocutio.

540. PESTE incendio, ut «et toto descendit corpore pestis».

544. VNVS subaudis ‘et alter’: nam non procedit «unus Helenor et
Lycus elapsi». ELAPSI scilicet non mortem, sed turris ruinam.

546. MAEONIO REGI aut proprium patris nomen est, aut cognominem
eum filio intellegamus, quia, ut supra diximus, cum filii vel
patris nomen praemittitur et aliud tacetur, cognomines eos esse
intellegimus. FVRTIM SVSTVLERAT ex stupro educaverat: hinc est
«et dulcia furta».

547. VETITISQVE AD T. M. A. secundum Donatum ‘vetitis fato’, sed
melius ‘lege militari’ intellegimus, quia servi a militia
prohibebantur, unde in Deiotariana purgat hoc Cicero, cum fuisset
obiectum inter equites quos Deiotarus miserat Caesari unum
servum fuisse: Vergilium autem novimus trahere aliqua de
historia. Servos sane numquam militasse constat nisi servitute
deposita, excepto Hannibalis tempore, cum post Cannense proelium,
in tanta necessitate fuit urbs Roma, ut ne liberandorum quidem
servorum daretur facultas.

548. ENSE NVDO id est stricto. PARMAQVE INGLORIVS ALBA quasi
tiro, ut diximus supra.

556. LONGE MELIOR LYCVS ergo et Helenor bonus. INTER ‘per’, ut
«hunc inter fluvio Tiberinus amoeno».

558. PRENDERE SAXA MANV quia tunc alti non erant muri, sed ad
impetum tantum repellendum, ut etiam Sallustius ostendit, ubi
Sertorium umeris sublatum per muros ascendisse commemorat.

559. CVRSV TELOQVE SECVTVS nimiam eius ostendit celeritatem, qui
potuit telum missum consequi, nam hoc dicit, cum praemisso telo
ad hostem venit; Statius «et emissum cursu comprehendere telum».

562. REVELLIT in verbo ‘vello’ facit in participio ‘vulsus’.

563. QVALIS VBI AVT LEPOREM pro ‘qualiter’.

564. PEDIBVS IOVIS ARMIGER VNCIS quia dicitur aquila in bello
Gigantum Iovi arma ministrasse. Quod tamen fingitur: nam, ut
supra diximus, Iuppiter et Saturnus reges fuerunt. Sed Iuppiter
dum cum patre Saturno haberet de agris contentionem, ortum bellum
est. Ad quod egrediens Iuppiter aquilae vidit augurium; cuius
cum vicisset auspicio, fictum est quod ei pugnanti tela
ministraverit: unde etiam a felici augurio natum est, ut aquilae
militum signa comitentur.

565. QVAESITVM qui requiritur: nam praesens a passivo non habuit.
Et est hysteroproteron: nam post raptum requiritur.

566. MARTIVS LVPVS aut cruentus, aut Marti dedicatus.

567. AGGERE C. agger est cuiuslibet rei coacervatio, unde fossae
aut valles possunt repleri.

569. INGENTI FRAGMINE MONTIS supra dicti saxi exaggeratio est.

570. LVCETIVM solum hoc nomen est quod dictum a Vergilio in nullo
alio reperitur auctore. Sane lingua Osca Lucetius est Iuppiter,
dictus a luce, quam praestare hominibus dicitur. Ipse est nostra
lingua Diespiter, id est diei pater: Horatius «namque Diespiter
plerumque per purum».

573. CAENEA TVRNVS TVRNVS ITYN ut ait Lucilius «bonum schema est,
quotiens sensus variatur in iteratione verborum.

575. PRO TVRRIBVS aut pro defensione turrium, aut sic magni, ut
turres putares.

576. HASTA THEMILLAE Themillas Themillae facit, ut Aeneas Aeneae.
‘Levis’ autem ‘hasta’ pro ‘leviter veniens’: unde et
‘strinxerat’ dixit, id est paululum vulneraverat, ut «tandem
etiam magno strinxit de corpore Turni».

577. DEMENS qui scutum, quo se tuebatur, abiecit.

578. ALIS pennis.

579. LAEVO ADFIXA EST LATERI ostendit vulneris locum, quem ante
suppresserat, sic in quarto «infixum stridit sub pectore vulnus».

580. SPIRAMENTA ANIMAE definitio pulmonum.

582. PICTVS ACV CHLAMYDEM hoc est habens chlamydem Phrygiam, ut
«et Phrygiam Ascanio chlamydem». FERRVGINE CLARVS HIBERA ferrugo
coloris genus est, qui vicinus est purpurae subnigrae. ‘Hibera’
autem modo non Hispana, sed Pontica: nam Hiberia pars Ponti est,
ut ostendit Horatius dicens «herbasque quas Iolcos atque Hiberia
mittit venenorum ferax».

583. GENITOR QVEM MISERAT ARCENS ordo est ‘stabat Arcentis filius
Arcens in armis egregiis’: nam non congruit ut huius filii
praetermisso nomine, bis fiat patris commemoratio.

584. SYMAETHIA CIRCVM FLVMINA Symaethos fluvius est Siciliae,
haud longe ab urbe Catinensi, circa quem sunt Palici dei, quorum
talis est fabula: Aetnam nympham, Iuppiter cum vitiasset et
fecisset gravidam, timens Iunonem, secundum alios ipsam puellam
terrae commendavit, et illic enixa est; secundum alios partum
eius. Postea cum de terra erupissent duo pueri, Palici dicti
sunt, quasi iterum venientes, nam πάλιν ἵκειν est iterum venire.
Hi primo humanis hostiis placabantur, postea quibusdam sacris
mitigati sunt et eorum inmutata sacrificia. Ideo ergo ‘placabilis
ara’, quia mitigata sunt eorum numina.

588. LIQVEFACTO TEMPORA P. D. plumbum enim iactum nimio rotatu et
aeris calore dissolvitur: Statius «et arsuras caeli per inania
glandes».

589. PORRECTVM EXTENDIT HARENA intellegimus eum cecidisse trans
murum. Dicendo autem ‘multa’ ostendit corporis proceritatem.

593. MINOREM GERMANAM quia maior nympha fuerat, Iovis voluntate.

595. DIGNA ATQVE INDIGNA RELATV ‘indigna’ id est turpia et
obscena.

596. NOVO REGNO aut nova regii generis adfinitate; aut quia etiam
ipsi per regis filiam portio debebatur imperii.

597. INGENTEM SESE C. F. non erat ingens, sed se esse clamitabat
ingentem.

598. ITERVM denuo: nam iam tertio obsidentur, et ‘iterum’ non
nisi de duobus dicimus.

599. BIS CAPTI PHRYGES semel ab Hercule, post a Graecis. MORTI
PRAETENDERE MVROS emphasis est: ‘morti’ enim pro ‘bello’ posuit,
sic supra «leti discrimina parva».

600. NOSTRA CONVBIA aut quasi Turni cognatus loquitur, aut
invidiose retorquet et vult causam omnium esse communem.

602. NON HIC ATRIDAE exaggeratio vituperationis: nam non tantum
se Troianis, sed etiam eorum victoribus praefert. FANDI FICTOR
VLIXES aut fallax, aut logodaedalus, id est qui dolum celat
sermonis ornatu.

603. DVRVM A STIRPE GENVS Italiae disciplina et vita laudatur,
quam et Cato in Originibus et Varro in Gente Populi Romani
commemorat.

604. GELV DVRAMVS ET VNDIS undis gelidis, et est hendiadyin, ut
«hamis auroque trilicem»: nam nemo quod plus est prius dicit; si
enim duo essent, ante aquam diceret, sic gelu.

605. VENATV pro ‘venatui’, ut ‘curru’ pro ‘currui’. SILVASQVE
FATIGANT ipsi fatigantur in silvis; aut pro feris ‘silvas’
posuit, in quibus sunt ferae.

606. FLECTERE LVDVS EQVOS aliorum labor nostrae pueritiae ludus
est.

607. AT PATIENS OPERVM P. A. I. hoc et in Georgicis laudat: nam
magnae virtutis est in nimio labore parvis esse contentum.

608. TERRAM DOMAT bene bellico usus est verbo; et ne a re
militari discederet, non dixit ‘terras colimus’, sed ‘domamus’,
ac si diceret, cum hostes desunt, ‘terras ferro domamus’.

609. IVVENCVM TERGA F. HASTA agriculturam sine officio belli non
gerimus. Est autem cacosyntheton et homoeoteleuto.

607. TARDA SENECTVS in aliis ‘sera senectus’.

611. DEBILITAT VIRES ANIMI bene ‘animi’, quia non est ausus
‘corporis’ dicere: nec enim potest fieri, ut quamvis robustus
senex vires habeat prioris aetatis et suae comparetur
adulescentiae. Nunc ergo licet dicat fortes esse etiam senes,
bona tamen usus est temperatione, ut diceret nihil animorum
vigori derogare temporis vetustatem.

614. VOBIS PICTA CROCO vituperatio Troianorum, in qua utitur
argumentis, quae in rhetoricis commemorat Cicero, a gente, ab
habitu, a gestu, [ab animo]. FVLGENTI MVRICE purpura. Hanc autem
vitio et dedecori apud maiores fuisse constat: Iuvenalis
«peregrina ignotaque nobis ad scelus atque nefas quaecumque est,
purpura ducit».

615. DESIDIAE CORDI vobis sunt. CHOREIS servavit hoc loco naturam
syllabae, quam in sexto metri causa corripuit, ut «pars pedibus
plaudunt choreas et carmina dicunt».

616. ET TVNICAE MANICAS tunicae vestrae habent manicas, quod
etiam Cicero vituperat, dicens «manicatis et talaribus tunicis»:
nam colobiis utebantur antiqui. ET HABENT REDIMICVLA MITRAE illud
dicturus fuerat, habetis in pilleis redimicula, quod convertit
in vituperationem maiorem, dicens religatas habetis mitras: nam
pillea virorum sunt, mitrae feminarum, quas calauticas dicunt.
Mitra autem proprie Lydorum fuit, ut «Maeonia mentum mitra», quem
habitum imitati sunt Troiani.

617. O VERE PHRYGIAE ipsos vituperaverat Phryges, nunc ad maiorem
iniuriam ‘Phrygias’ non ‘Phryges’ dicit. ALTA DINDYMA montes
matris deum.

618. BIFOREM DAT TIBIA CANTVM bisonum, inparem. Et servavit eis
tibiarum suarum naturam. Nam tibiae aut Serranae dicuntur, quae
sunt pares et aequales habent cavernas; aut Phrygiae, quae et
inpares sunt et inaequales habent cavernas. Ergo ‘biforem’
dissonum, dissimilem; non enim sunt pari modulatione compositae:
ut enim ait Varro «tibia Phrygia dextra unum foramen habet,
sinistra duo, quorum unum acutum sonum habet, alterum gravem».

619. BVXVSQVE VOCAT BERECYNTIA a monte Berecynto. Dicitur autem
et ‘haec buxus’ et ‘hoc buxum’, ut «et torno rasile buxum», unde
superfluo quidam arborem generis feminini esse volunt, cum hoc
loco etiam de ligno generis feminini habeamus exemplum.

620. ET CEDITE FERRO aut ferrum relinquite, et est iteratio; aut
‘caedite ferro’, id est cum viri non sitis, abscidite partem
virorum.

621. IACTANTEM de suorum gloria. DIRA CANENTEM ad iniuriam
Troianorum.

624. ANTE IOVEM SVPPLEX P. V. P. atqui Apollinem debuit invocare
iaculaturus sagittas, sed dicimus ideo Iovem invocatum, quia omne
initium Iovi debetur, ut «ab Iove principium Musae». Vnde nunc
Ascanius non quid faciat, cogitat, sed quod primum: inde invocat
Iovem.

625. IVPPITER OMNIPOTENS hoc epitheton interdum ad gloriam
numinis ponitur, interdum ad causam dicentis. Namque hoc loco
dicendo ‘omnipotens’ ostendit eum etiam his qui per se minus
valent, praestare posse virtutem.

626. FERAM SOLLEMNIA DONA ‘feram’ de iuvenco non dicimus, sed
‘adducam’. Intellegimus ergo alia dona eum ferre promisisse:
singulis enim numinibus certa sunt dona quae offeruntur, inde est
«strueremque suis altaria donis», id est congruis.

627. STATVAM ANTE ARAS aptam se daturum victimam ostendit; alibi
«et ductus cornu stabit sacer hircus ad aram»: quotiens enim
victima reluctabatur, ostendebat se inprobari; Lucanus «discussa
fugit ab ara taurus». ‘Iuvencum’ autem secundum Romanas
caerimonias dixit: nam Iovi de tauro non immolabatur, ut etiam in
tertio diximus, nisi cum triumphi nomine suovetaurium fiebat,
quod tamen ideo admissum est, quia non tantum Iovi, sed et aliis
diis, qui bello praesunt, sacrificabatur. AVRATA FRONTE ita enim
victimae ornari consueverant.

628. CANDENTEM candidum: Iuvenalis «duc in Capitolia magnum
cretatumque bovem». CAPVT CVM MATRE F. aequalem matri, nondum
patri: Iuvenalis «quem iam pudet ubera matris ducere, qui vexat
nascenti robora cornu».

630. DE PARTE SERENA ut non causae sit, sed augurii.

631. INTONVIT LAEVVM prosperum: ut enim etiam supra diximus, quae
sinistra nobis videntur, intuentibus caelum, illic dextra sunt;
non quod sinistra bona sunt, sed quod dextra caeli nobis sinistra
sunt. SONAT VNA F. A. simul ut cognovit augurium.

632. ET FVGIT melius ‘effugit’ legitur.

633. PERQVE CAPVT REMVLI VENIT figmenta haec vulnerum plerumque
non sine ratione ponunt poetae: nam modo hunc ideo in capite
dicit esse percussum, quia eum supra vaniloquum introduxerat et
superbum, quod vitio capitis evenit, Horatius «attollens vacuum
plus nimio gloria verticem». Sic Homerus Thersiten a tergo
vulneratum dicit usque ad praecordia, nam ait μετάφρενα, quia eum
stultum induxerat. Item de Achille dicit πόδας ὠκὺς Ἀχιλλεύς,
quem legimus in talo esse vulneratum.

634. VIRTVTEM INLVDE ‘inludo tibi’ et ‘insulto tibi’ dicimus: nam
‘inludo te’ figuratum est, ut hoc loco, item ‘insulto te’;
Sallustius «multos a pueritia bonos insultaverat».

636. HOC TANTVM ASCANIVS et dixit et fecit.

637. ANIMOSQVE AD S. T. aut suos, aut Ascanii, per favorem.

640. NVBE SEDENS sicut solent numina: Iuno «nec tu me aeria solam
nunc sede videres digna indigna pati».

641. MACTE magis aucte, adfecte gloria. Et est sermo tractus a
sacris: quotiens enim aut tus aut vinum super victimam
fundebatur, dicebant «mactus est taurus vino vel ture», hoc est
cumulata est hostia et magis aucta. NOVA VIRTVTE aut magna, ut
«Pollio et ipse facit nova carmina»; aut re vera ‘nova’ quantum
ad bellum.

642. DIS GENITE propter Venerem. GENITVRE DEOS propter Iulium
Caesarem et Augustum. IVRE merito.

643. GENTE SVB ASSARACI sub gente Romana: Assaracus enim pater
est Capyos, avus Anchisae. FATO VENTVRA magna: haec enim bella
sunt gravia, quae fatali ratione contingunt, ut Troiana et
Thebana.

644. NEC TE TROIA CAPIT maioris meritis es, quam civitas in qua
nunc es: Lucanus de Caesare «plus patria potuisse sua».

645. SPIRANTES vitales, quibus spiramus et vivimus.

646. PETIT notandum ‘petit’ sine insidiis dictum.

648. FIDVSQVE AD LIMINA CVSTOS aedituus fuit, quod, ut supra
diximus, in ingenti honore apud maiores fuit. Illic enim et
epulabantur et deos colebant; census etiam omnis illic
servabatur, quod et Plautus docet in Asinaria, in qua inducit
Sauream, servum atriensem, in tota familia plurimum posse.

651. SAEVA SONORIBVS ARMA strepitu terribilia.

652. ARDENTEM desiderio dimicandi, unde «animosque ad sidera
tollunt» melius Ascanii intellegimus, sicut Statius de Menoeceo
«et laudibus implet honestis».

653. AENIDE patronymicon hoc non venit ab eo quod est ‘hic
Aeneas’: nam ‘hic Aeneades’ et ‘o Aeneade’ faceret.

654. PRIMAM HANC TIBI MAGNVS APOLLO dicendo ‘primam hanc’
pollicetur et aliam. Concedere autem se ideo dixit, quia
sagittarum deus est, et licet eum Iuppiter iuverit, Apollo tamen
sibi suum officium vindicat, quod dicit se concessisse, quia non
prohibuit. Ea enim quae ab aliis numinibus poscimus, tunc
implentur, si non adversantur numina quorum propria sunt quae
poscimus, unde et in quarto Iuno ait «adero et, tua si mihi certa
voluntas», hoc est quod in me est, iungam eos: restat ut et tuum
inpleri velis officium.

655. PARIBVS NON INVIDET ARMIS pari gloriae: nam ut Apollo puer,
occiso Pythone, ultus est matris iniuriam, sic Ascanius, occiso
Numano, Troianorum castra iniuriasque defendit. ‘Paribus’ ergo
‘armis’, id est similibus, non peritia, sed genere victoriae.

656. CETERA deinceps, et est adverbium. ORSVS modo locutus, alias
coepit, quod magis est proprium, ut «sic Venus, et Veneris
contra sic filius orsus».

657. MEDIO SERMONE ideo ‘medio’, quia non respondit Ascanius.

660. FVGA abscessu. PHARETRAMQVE F. S. SONANTEM quia dixit supra
«et saeva sonoribus arma».

661. DICTIS propter auditam orationem. NVMINE propter agnitum
deum.

665. INTENDVNT ACRES ARCVS pro ‘ipsi acres’: ut enim et in primo
diximus, arcum unusquisque habet pro viribus suis. AMMENTAQVE
TORQVENT pro ‘tela ammentis torquent’: nam ammentum est lorum,
quo media hasta religatur et iacitur.

667. FLICTV pro adflictu, id est ictu: nam detraxit more suo
praepositionem.

668. PLVVIALIBVS HAEDIS supra tauri cornua est signum, cui auriga
nomen est: hunc cum tauro una clara stella coniungit. Retinet
autem auriga stellas duas in manu, quae Haedi vocantur, quorum et
ortus et occasus tempestates gravissimas facit. Oriuntur autem
cum scorpio mense Octobri.

670. IVPPITER aer, ut «manet sub Iove frigido venator» Horatius.

674. MONTIBVS AEQVOS Idae, vel eius arboribus exaequandos.

675. DVCIS IMPERIO COMMISSA scimus quod Mnestheo et aliis ducibus
imperaverat Aeneas, ad petenda proficiscens auxilia, ne portas
aperirent, ut «castra modo et tutos servarent aggere muros». Item
legimus Mnesthea et Serestum ductores fuisse et rerum magistros,
non Pandarum et Bitiam: unde apparet quia hunc locum male
intellexit Donatus, dicens «commissam portam, id est creditam,
Pandaro et Bitiae» qui duces non erant! Cornutus vere et melius
sensit, dicens «portam quae “ducis imperio commissa” fuerat, hoc
est clausa, eam aperuerunt. Commissura enim dicitur tabularum
coniunctio, sicut Cicero in Fundaniana meminit». Ergo melius est
ut commissam dicamus clausam, quam creditam Pandaro et Bitiae.

677. PRO TVRRIBVS aut vice turrium, aut pro defensione.

678. ARMATI FERRO aut bene instructi armis, aut, ut Asper dicit,
«ferrea corda habentes, id est dura et cruenta cogitantes»: ut
Ennium sit secutus qui ait «succincti corda machaeris».

679. LIQVETIA FLVMINA iuxta Padum et Athesin, Venetiae flumina,
est etiam fluvius Liquetius, quem nunc commemorat. Ergo
‘Liquetia’ proprium est nomen, non epitheton, ne incipiamus a
generalitate ad speciem reverti; quod vitiosum est, ut si dicas
‘circa flumina nascuntur arbores’, et sic inferas ‘circa Tiberim
vel Anienem’: sufficit dixisse ‘circa flumina’ generaliter. Vnde
apparet quia ‘Liquetia’ legendum est, non ‘liquentia’.

681. INTONSAQVE CAELO A. C. hoc ad supra dictas cristas refertur.
GEMINAE QVERCVS non quia tantum duae nascuntur, sed ad istorum
similitudinem respexit, id est quando similes elevantur quercus.

684. PVLCHER AQVICVLVS ARMIS ut ‘pulcher vestibus’, sic ‘pulcher
armis’, hoc est per arma: quod erat armorum retulit ad personam.

685. PRAECEPS ANIMI figurate genetivo iunxit: nam dicimus
‘praeceps furore’.

686. AGMINIBVS TOTIS deest ‘ab’: et significat eos primo fugatos
esse, mox occisos; aut certe aliquos fugatos, aliquos
interemptos.

688. ANIMIS DISCORDIBVS hostilibus, scilicet Troianorum, qui a
Rutulis discordabant.

695. FRATRESQVE S. quos supra dixit portam tenere.

696. SE PRIMVS AGEBAT ‘se agebat’, hoc est ‘incedebat’, ut «sese
Palinurus agebat». Tractus autem sermo est a ratione physica: nam
agitur corpus animi iudicio, unde Terentius «quo te agis?».

697. SARPEDONIS ALTI id est nobilis.

698. ITALA CORNVS telum de Itala cornu factum.

699. STOMACHO Graecus sermo est.

700. SPECVS VVLNERIS poetica exaggeratio.

702. ERYMANTA MANV ‘manu’ id est gladio comminus ferit: nam illi
de quibus superius dixit, manu occisi sunt, sed misso iaculo.
Ergo ad differentiam teli iacti accipe ‘manu’, id est gladio.

703. ARDENTEM OCVLIS ANIMISQVE F. et gestu corporis et mente
commotum.

704. VITAM DEDISSET pro ‘reddidisset’.

705. FALARICA VENIT de hoc telo legitur quia est ingens, torno
factum, habens ferrum cubitale, supra quod est veluti quaedam
sphera cuius pondus etiam plumbo augetur. Dicitur etiam ignem
habere adfixum. Hoc autem telo pugnatur de turribus, quas falas
dici manifestum est: Iuvenalis «consulit ante falas
delphinorumque columnas». Ergo a falis dicta est falarica, sicut
a muro muralis. Sane falaricam Lucanus dixit nervis mitti
tortilibus et quadam machina, ut «hunc aut tortilibus vibrata
falarica nervis obruat» Vergilius vero ait Turnum manu iaculari
potuisse: unde apparet aut a Lucano ad auxesin illius qui
occidendus fuerat esse dictum, aut a Vergilio ad laudem Turni,
qui talem hastam manu iaculatus est.

706. FVLMINIS ACTA MODO amat tela cum impetu venientia fulminibus
comparare. TAVREA TERGA usurpavit pro ‘taurina’, alibi «taurinis
follibus»: unde, sicut et Plinius dicit, derivationes firmas non
habent regulas, sed exeunt prout auctoribus placet. Bene autem
per transitum eius arma descripsit.

707. DVPLICI SQVAMA ET AVRO id est duplicibus squamis aureis.
Squamae autem sunt loricarum catenae in modum squamae compositae.
Sane squama et splendorem significat, si a piscibus veniat, et
sordes, si a squalore; sed in Vergilio splendorem ubique
significat.

709. ET CLIPEVM SVPER INTONAT INGENS aut ipse ingens super
clipeum intonat, aut ingens clipeum supra ipsum tonat: nam lectum
est etiam ‘hoc clipeum’, ut probat Caper, quod magis debemus
accipere; nam Homerum imitatus est qui ait ἀράβησε δὲ τεύχε᾿ ἐπ᾿
αὐτῷ.

710. EVBOICO BAIARVM LITORE bene ‘Baiarum’ addidit, ne Euboeam
insulam intellegeremus, unde Chalcidenses venerunt, qui
condiderunt Cumas, quae sunt Bais vicinae.

712. RVINAM PRONA TRAHIT ita enim exaedificatur.

715. PROCHYTA ALTA TREMIT atqui haec insula plana est, sed
epitheton de praeterito traxit; nam, ut dicit Plinius in naturali
historia, Inarimes mons fuit qui terrae motu de ea fusus alteram
insulam fecit, quae Prochyta ab effusione dicta est. Fundere
enim est ἐκχέειν. ‘Prochyta’ ergo ‘alta’ quondam scilicet.
DVRVMQVE CVBILE mortiferum, ad poenam statutum.

718. STIMVLOS ACRES saeviendi scilicet: nam sunt et timoris et
libidinis stimuli. Notanda quoque prooeconomia, quae id agit ut
verisimile sit, Turnum victorem evasisse de castris.

720. VNDIQVE CONVENIVNT illi sine dubio, quibus Mars iniecit
audaciam, inventa oportunitate inruperunt castra Troiana.

726. DVRO IN CERTAMINE LIQVIT sine spe evadendi.

727. AST ALIOS SECVM INCLVDIT Statius «par operis iactura lucro,
namque hoste recepto exclusere suos».

728. DEMENS hoc ex affectione sua posuit Poeta: alibi «cava dum
personat aequora concha, demens, et c. v. in c. d.».

729. VLTRO insuper.

737. DOTALIS REGIA AMATAE tibi data per dotem. Et bene ‘Amatae’,
quae illum sola generum esse cupiebat. Notandum sane quia id
agit, ut ostendat se non per inprudentiam Turnum inclusisse, sed
illum per temeritatem sibi minime profutura castra penetrasse.

740. OLLI SVBRIDENS magnam confidentiam virtutis ostendit.

742. PRIAMO NARRABIS ACHILLEM propter illud Sibyllae «alius Latio
iam partus Achilles». Et dictum est, ut illud «degeneremque
Neoptolemum narrare memento».

743. RVDEM NODIS non levem, nec pulchram, sed fortem. CORTICE
CRVDO viridi: nam hastae plerumque torrentur.

745. VVLNVS SATVRNIA IVNO D. V. plerique, sed non idonei
commentatores, dicunt hoc loco occisum Turnum, sed causa
oeconomiae gloriam a Poeta Aeneae esse servatam, quod falsum est:
nam si veritatem historiae requiras, primo proelio interemptus
Latinus est; inde ubi Turnus Aenean vidit superiorem, Mezentii
imploravit auxilium, secundo proelio Turnus occisus est, et
nihilo minus Aeneas postea non comparuit; tertio proelio
Mezentium occidit Ascanius. Hoc Livius dicit et Cato in
originibus.

747. TELVM hoc loco ‘telum’ gladium dixit a longitudine: unde et
mustela dicitur, quasi mus longus. Telum autem posuisse pro
gladio illud significat, quod infert paulo post «consurgit in
ensem».

748. IS talis, par, similis.

749. ALTE CONSVRGIT IN ENSEM genus feriendi Gallicanum:
Sallustius «regressi ad faciliores ictus locos quaerebant».

759. BELLO GENTIQVE FVISSET duo dicit: et bellum finiri potuit
omnibus interemptis, et gens penitus fuisset extincta occiso
Ascanio, a quo Romani ducunt originem. Ideo ‘bello gentique’
dixit, quia plerumque bellum finitur gente superstite, ut in
bello Troiano contigit.

760. CAEDISQVE INSANA CVPIDO excusat Turnum, cur non a porta
fugatis Troianis, penitus deleta sint castra.

762. PRINCIPIO intra castra, post Troianorum fugam. SVCCISO
POPLITE GYGEN EXCIPIT ordo est: excipit et succidit poplitem: nam
ante fuit ut eum circumveniret insidiis. ‘Poples’ autem ‘po’
correpta est, sicut in Sereno legitur, sed producitur positione.

763. HINC nec loci est, nec temporis, sed ordinis; id est
‘deinde’. RAPTAS autem de hostilibus cadaveribus: nam quod dicit
Donatus «ab armigero», non procedit; nec enim lectum est.

764. IVNO VIRES ANIMVMQVE MINISTRAT ne sit incongruum unum tot
occidisse, dat Iunonis auxilium: Horatius in arte poetica «nec
deus intersit, nisi dignus vindice nodus inciderit».

767. ALCANDRVMQVE H. N. P. Homeri versus, tantum coniunctione
mutata, unde apparet non ad historiam, sed ad ornatum poematis
haec nomina pertinere.

768. TENDENTEM CONTRA in se facientem impetum.

771. CVM GALEA LONGE IACVIT CAPVT ad exprimendam celeritatem
praeterito usus est tempore. Potuisse autem caput cum galea longe
iaci, praemissa loci altitudo significat: ergo eum comminus
percussum intellegamus, sed tantam vim ictus fuisse, ut longe
caput excuteret.

772. FELICIVS peritius: nam in ungendis telis non est felicitas,
sed peritia. Sane nec ‘ungo’ nec ‘ungentum’ u recipit, excepto
uno nomine, ut ‘unguen’; unde est «et pingues unguine ceras».

773. FERRVMQVE ARMARE V. speciose dictum ‘armabat ferrum’, quo
nos armare consuevimus.

774. AMICVM CRETHEA MVSIS poetam lyricum. Et tale est schema per
repetitionem, ut «sequitur pulcherrimus Astur, Astur equo
fidens».

776. NVMEROSQVE INTENDERE NERVIS rhythmos facere intentione
nervorum: nam numeri sunt rhythmi, ut «numeros memini, si verba
tenerem». Hoc ergo dicit: secundum chordas verba componebat.

778. AVDITA CAEDE SVORVM servat τὸ πρέπον, ne praesentibus
ducibus Turnus tot strages fecisse videatur.

781. QVO DEINDE FVGAM aut vacat ‘deinde’, ut ‘tandem’, ‘gentium’,
‘locorum’; aut intellegimus mente eum tractasse quod de campis
milites solent ad castra confugere, et sic dixisse ‘quo deinde?’.
Scilicet, de castris quo fugietis ulterius? Et hoc est melius.
Vnde et sequitur «quos alios muros». Et sic est dictum post
cogitationem «quo deinde?». Sicut Terentius dixit «quid igitur
faciam?».

783. VNVS HOMO ac si diceret ‘mortalis’. Et bona attenuatio, cum
supra dixerit «Rutulum in medio non agmine r.».

786. INFELICIS PATRIAE Troiae, in qua nunc sunt. VETERVMQVE
DEORVM Penates significat, quos semper coluere Troiani.

787. MISERETQVE PVDETQVE sic Pallas «nunc prece, nunc dictis
virtutem accendit amaris».

792. CEV SAEVVM TVRBA LEONEM sensus hic est: haud aliter Turnus
recedens petebat fluvium, ac solet leo, pressus multitudine, nec
terga praebere propter iram et pudorem, nec posse, licet cupiat,
in venantes impetum facere.

802. NEC CONTRA VIRES AVDET S. I. S. atqui favente numine debuit
etiam contra multitudinem posse, sed hoc Iuppiter vetuit.

804. HAVD MOLLIA IVSSA FERENTEM melius quam Homerus hunc locum
exsecutus est: salvo enim sensu vitavit et fabulosa et vilia; nam
ille ipsas minas exsequitur.

806. ERGO quia numinis est desertus auxilio.

807. TELIS OBRVITVR Lucanus eundem sensum per declamationem
«telorum nimbo peritura et pondere ferri».

810. VMBO id est scutum, nam a parte totum significat.

813. ET PICEVM NEC R. P. F. A. ordo est ‘sudor piceum flumen
agit’, hoc est sordidum, quia sine respiratione pugnabat.

815. TVM DEMVM postquam se aliter evadere posse non vidit.
OMNIBVS ARMIS ‘cum’ minus est.

816. ILLE SVO CVM G. F. hysterologia est cum ille eum excepit:
non enim procedit ‘cum suo gurgite’, quasi posset fieri, ut eum
Tiberis sine suis fluentis exciperet. Sane quaerunt multi cum
Tiberis Aeneae faveat, cur liberaverit Turnum; sed solvitur ista
ratione: nam ob hoc Turnum esse liberatum, ut maior Aeneae gloria
servaretur.

 <COMMENTARIORVM SERVII G. IN AENEIDOS VERGILII LIBROS LIBER
DECIMVS>  

1. PANDITVR INTEREA DOMVS OMNIPOTENTIS OLYMPI secundum poeticum
morem hoc dicit ‘factus est dies’, quia poetae dicunt matutino
tempore aperiri caelum, noctu vero claudi - unde est illud «ante
diem clauso conponet Vesper Olympo» - nam et paulo post
descripturus est noctem, ut «iamque dies caelo concesserat», ut
intellegamus alium diem esse consumptum, et nunc eum more solito
noctis praetermisisse descriptionem. Quamquam ‘panditur caelum’
etiam simpliciter possimus accipere, quovis tempore, scilicet ad
numina convocanda: quod et melius est, quia ait ‘interea’, id est
dum haec geruntur: nam ‘interea’ particula praeterita negotia
coniungit futuris.

3. SIDEREAM IN SEDEM in astriferum circulum: non enim omnes
circuli astriferi sunt, sed solus superior. TERRAS VNDE ARDVVS
OMNES ut «et iam finis erat, cum Iuppiter aethere summo
despiciens mare velivolum».

4. CASTRAQVE DARDANIDVM SPECTAT post generalitatem intulit
speciem; consequens enim est, ut omnes terras videns, cernat
etiam castra Troiana.

5. BIPATENTIBVS physice dixit: nam caelum patet ab ortu et
occasu. Est autem sermo Ennianus, tractus ab ostiis, quae ex
utraque parte aperiuntur: unde et modo ‘bipatentibus’ apertis
intelligimus.

6. CAELICOLAE MAGNI orationis istius intentio hoc agit, ut ab
odiis Troianorum Iuno revocetur. QVIANAM cur: Ennianus sermo est.

7. VERSA RETRO mutata, ut «quae te genitor sententia vertit?».
CERTATIS aut contra vos, aut contra meam sententiam.

8. ABNVERAM BELLO ITALIAM CONCVRRERE TEVCRIS id est prohibueram
Italiam contra Troianos bella suscipere. Atqui dixit in primo
«bellum ingens geret Italia». Quod ita solvitur: aut quia cum uno
deo vel dea aliter loquitur - unde est in primo «hac tibi, fabor
enim, quando haec te cura remordet» -, aliter vero cum omnibus
diis utilitatis causa propter removendam eorum contentionem et
dissensionem: aut certe quia ait in primo «ternaque transierint
Rutulis hiberna subactis». Illic enim dixit Aenean in Italia
contra Rutulos tantum esse pugnaturum, nunc autem omnis est
Italia in bella commota Iunonis instinctu, quod et Allecto
promisit, ut «finitimas in bella feram rumoribus urbes», et Iuno
pollicita est se magis esse facturam, ut «ego, siqua super
fortuna laborum est, ipsa regam». ‘Abnueram’ prohibueram, ut
contra ‘adnuit’ promittit et consentit significat.

9. QVAE CONTRA VETITVM DISCORDIA prohibitionem meam. Et sic dixit
‘vetitum’, ut ‘aequum’, unde est «et servantissimus aequi». Sane
sub comminatione omnium deorum maxime solam tangit Iunonem,
cuius odia insequebantur hoc etiam bello Troianos: quod etiam
sequentes Iovis allocutiones manifestius indicant.

10. FERRVMQVE LACESSERE pro ‘ferro se lacessere’.

11. NE ARCESSITE, TEMPVS nolite bellorum tempora praeoccupare. Et
bene satis facit uxori cum prohibitione. Significat autem bellum
Punicum secundum, quo Hannibal ingressus Italiam apud Cannas,
vicum Apuliae, omnem populi Romani delevit exercitum.

12. OLIM quandoque.

13. ALPES IMMITTET APERTAS emphasis est; non enim dixit ‘per
Alpes inmittet exercitum’; sed ‘ipsas Alpes’, quas patefecit non
sibi tantum sed omnibus gentibus, quae secundum Catonem et Livium
muri vice tuebantur Italiam: quas Hannibal post bella Hispaniae,
quae XVII annis confecit, aceto rupit: Iuvenalis «et montem
rupit aceto». Denique loca ipsa quae rupit, Poeninae Alpes
vocantur.

14. RES RAPVISSE LICEBIT clarigationem exercere, hoc est per
fetiales bellum indicere: nam Ancus Marcius cum videret populum
Romanum, ardentem amore bellorum, et plerumque inferre bella
gentibus nulla iusta extante ratione, et exinde pericula
procreari, misit ad gentem Aequiculanam et accepit iura fetialia,
per quae bellum indicebatur hoc modo, sicut etiam de Albanis
retulit Livius. Nam siquando homines vel animalia ab aliqua gente
rapta essent populo Romano, cum fetialibus, id est sacerdotibus
qui faciendis praesunt foederibus, proficiscebatur etiam pater
patratus et ante fines stans clara voce dicebat belli causam, et
nolentibus res raptas restituere vel auctores iniuriae tradere,
iaciebat hastam, quae res erat pugnae principium, et iam sic
licebat more belli res rapere. Clarigatio autem dicta est aut a
clara voce, qua utebatur pater patratus, aut a κλήρῳ, hoc est
sorte: nam per bellicam sortem invadebant agros hostium: unde et
κληρονόμοι dicuntur Graece qui iure sortiuntur bona defuncti.

15. PLACITVM mihi scilicet.

16. IVPPITER HAEC PAVCIS habet personarum considerationem, ut
superioribus personis det breviloquium, e contra inferiori
potestati prolixam orationem, unde ait de Venere ‘at non Venus
aurea contra pauca refert’. Item Dido quasi regina paucis locuta
est, ut «tum breviter Dido».

18. O PATER O HOMINVM et Titianus et Calvus, qui themata omnia de
Vergilio elicuerunt et deformarunt ad dicendi usum, in exemplo
controversiarum has duas posuerunt adlocutiones, dicentes Venerem
agere statu absolutivo, cum dicit Iunoni ‘causa fuisti
periculorum his quibus Italiam fata concesserant’; Iunonem vero
niti statu relativo, per quem ostendit Troianos non sua causa
laborare, sed Veneris. O PATER generaliter ‘pater’ accipe, non
tantum Veneris: nam supra ait ‘divum pater atque hominum rex’. Et
bene in principiis favorem sibi arte conciliat. HOMINVM DIVVMQVE
AETERNA POTESTAS hunc locum Probus quadri; sed dicit unam rem
secundum physicos, alteram secundum mathematicos. Nam divum
potestas est, quia ipse est aether, qui elementorum possidet
principatum; hominum vero ideo, quia bona Iovis inradiatio
honores hominibus tribuit. ‘Aeterna’ autem ‘potestas’ adiecit
propter aliorum numinum discretionem: nam legimus et Apollinem
deposuisse divinam potestatem, et Herculem vel Liberum patrem non
semper deos fuisse.

19. NAMQVE ALIVD QVID SIT ac si diceret, cum paene omnes dii in
favorem Iunonis concesserint: ‘namque’ enim coniunctio ostendit
eam hanc habuisse cogitationem. IM- PLORARE implorare est
auxilium cum miseratione deposcere, qua ratione bene dicimus
‘imploro te ut misero feras auxilium’; contra ‘imploro te ad diem
festum’ non procedit.

20. CERNIS ad augendam invidiam ait ‘cernis’, ac si diceret, non
est opus narratione, cum Troianorum miserias ipse conspicias.
INSVLTENT RVTVLI propter illud «interea Rutuli portis circum
omnibus instant». Insultare autem est inimicis irridere per
cavillationem, exultare vero gloriari et laetum esse.

21. PER MEDIOS suos scilicet. INSIGNIS EQVIS propter illud
«viginti lectis equitum comitatus»: nam castra non eques
irruperat. SECVNDO MARTE ad illud respicit «hic Mars armipotens
animum viresque Latinis addidit».

22. RVAT inruat. CLAVSA MOENIA magna invidia: scimus enim ultimum
esse praesidium in castra confugere et hostilem impetum
plerumque differre, sicut factum est in bello Troiano. Modo ergo
dicit ademptam esse etiam hanc aram misericordiae, siquidem intra
muros hostis insultat.

23. QVIN quinetiam. IPSIS in ipsis. ‘Aggeribus’ autem
munitionibus, sed abusive. Et in muris ideo, quia supra dixit
«ignaros deinde in muris Martemque cientes».

24. AGGERIBVS agger proprie dicitur terra illa quae vallo facto
propius ponitur, sed abusive et muros et munimenta omnia aggerem
dicimus, sicut modo ‘aggeribus moerorum’ pro munimentis. MOERORVM
pro ‘murorum’ antique: nam veteres pleraque eorum quae nos per
‘u’ dicimus, per ‘oe’ diphthongon pronuntiabant. Hinc est
‘moerorum’ pro ‘murorum’ et e contra ‘punio’ pro ‘poenio’, quod
verbum a poena venit, hinc est et «Punica regna vides», cum
Poenos ubique legerimus. Hoc autem facit orthographia Graeca: nam
quam nos ‘u’ habemus, illi diphthongon habent ‘ου’: et ideo
putarunt posse pro hac littera, licet non eandem, diphthongon
poni. INVNDANT implent et inundare faciunt.

25. LEVARI OBSIDIONE SINES liberari: et oblique per Iovem
invidiam commovet Iunoni.

28. AETOLIS SVRGIT AB ARPIS atqui non est venturus: unde
accipiamus Venerem non quasi deam loqui, sed quasi unam de
Troianis - ut in primo «unius ob iram prodimur», item «caeli
quibus adnuis arcem» -, ne futura ignorare videatur. ‘Aetolis’
autem ‘Arpis’ sic dixit, ut Cumas Euboicas: nam de Aetolia
Diomedes venit, qui Arpos in Apulia collocavit.

29. MEA VVLNERA RESTANT ut possim iterum vulnerari.

30. DEMOROR expecto, sustineo.

31. SI SINE PACE TVA si sine tua benevolentia, ut «orantes
pacem», «veniamque precantes», item «exorat pacem divum»: ergo
‘pace’ benevolentia, suffragio. Dicendo autem, si ad Italiam sine
deorum voluntate venerunt, dent poenas, ostendit statum esse
absolutum. INVITO NVMINE TROES syllepsis per genus est.

32. LVANT PECCATA ‘luant’ id est absolvant. Dicimus autem et ‘luo
poenam’ et ‘luo peccatum’; nam peccatum solvitur poena. Qui enim
crimine tenetur obnoxius, poena eum a pristina liberat
obligatione. Contra ‘luo poenam’ si dixeris, non procedit qua re
poena solvatur: tamen auctoritas licenter ista confundit more,
quo solet poni vel a sequenti quod praecedit, vel a praecedenti
quod sequitur.

33. NEQVE ILLOS IVVERIS AVXILIO concessivus est iste modus
secundum Probum; namque in artibus non invenitur. Fit autem
quotiens taedio contentionis quasi videmur concedere quod tamen
nolumus fieri: nam id agit Venus hoc loco, ut Iuppiter magis
praestet auxilium. RESPONSA SECVTI hoc est si non solum prohibiti
non sunt, sed eis etiam concessum est.

34. SVPERI ut Apollo. MANES ut Creusa et Anchises. QVISQVAM
verecunde: quia apud maritum contra uxorem agit.

36. EXVSTAS ERYCINO IN LITORE CLASSES ἀντικατηγορίαν argumentum
est, utrum habeat voluntatem nocendi quae nocuit. ‘Erycino’ autem
in ‘litore’ secundum opinionem suam dixit; nam alii apud Caietam
dicunt exusta navigia, unde et Caieta dicta est.

38. ACTAM NVBIBVS IRIM inpulsam, scilicet ut persuaderet matribus
incendium navium: ut secundum artem rhetoricam rem unam in duas
diviserit: nam per Irim naves exustae sunt. Sed melius est, ut
non sit iteratio, ad Turnum missam intellegere: nec nos moveat
ordo conversus, solent enim graviora in principiis et in fine
secundum artem rhetoricam poni. NVBIBVS per nubes.

40. SORS RERVM id est regnum: nam per sortem inter se fratres
mundi regna diviserunt, quae Iuno praeter inferos in Troianorum
perniciem moverat. SVPERIS INMISSA ac si diceret, non iam
Troianis, sed diis. Respexit autem ad illud «et caeli convexa per
auras».

41. BACCHATA PER VRBES per urbes furuit: et bene ‘bacchata per
urbes’, quia per simulationem sacrorum Liberi patris matres
egerat in furorem.

42. SVPER IMPERIO de imperio, ut «multa super Priamo rogitans».
Est autem verecunda petitio et obliqua, per quam magna Iovi
invidia commovetur. SPERAVIMVS ISTA absolute dixit.

44. CONIVNX DVRA hic distinguendum, ne incipiant esse duo
epitheta ‘dura fumantia excidia’: quod contra artem fit, nulla
interposita coniunctione. NVLLA autem regio invidiose dixit, ut
supra «cunctus ob Italiam terrarum clauditur orbis», cum a sola
arceantur Italia.

45. PER EVERSAE GENITOR FVMANTIA TROIAE cum dicimus ‘rogo te per
deos’, hoc videmur dicere: memineris religionis curae esse
petitionem meam, sicut in primo expressit «at sperate deos
memores fandi atque nefandi»; cum autem dicimus ‘rogo te per
miserias meas’, videmur dicere: memineris ab eo te rogari qui
miserias pertulit, ut qui rogatur ad misericordiam miseriarum
commemoratione flectatur, sicut est nunc in Veneris petitione:
nam ideo sic rogat, ut commemoratione infelicitatis Troianae
impetret misericordiam. Alias stultum est cum adiuratur Iuppiter
per excidia Troianorum.

47. INCOLVMEM ASCANIVM ideo Venus pro Aenea non petit hoc loco,
non quia pro eo non movetur, sed aut quia scit eum celerius esse
moriturum, aut quia soli Ascanio debetur imperium, ut «cui regnum
Italiae Romanaque tellus debentur».

51. AMATHVS et PAPHOS Cypri insulae civitates sunt, Veneri
consecratae. CYTHERA insula Veneri consecrata. Dicimus autem
‘haec Cythera’, sicut haec Solyma, haec Artaxata.

52. IDALIVM civitas Cypri.

53. INGLORIVS sine triumphis, inmemor gloriae.

54. INDE id est ab Ascanio Tyrii nihil timebunt. Et verum est,
nam Scipio vastaturus est Africam.

55. QVID PESTEM EVADERE BELLI IVVIT in fine iam agit
miserabiliter, sicut egit et in principiis: nam hoc praecipit ars
rhetorica, ut epilogi et principia pari argumentatione
tractentur. ‘Pestem’ autem incendium significat, ut «et toto
descendit corpore pestis», cum de navibus loqueretur incensis.

56. FVGISSE PER IGNES exprimit quid sit ‘pestem belli evadere’.

58. RECIDIVAQVE PERGAMA renascentia. Tractus autem sermo est ab
arboribus, quae taleis sectis repullulant. Ergo illud solum
recidivum dicimus, quod postea nascitur: unde modo recidiva
dixit, quae renovantur ab his, qui sunt superstites Troianis
periclis.

59. CINERES PATRIAE INSEDISSE propter illud «dulcisque meorum
reliquias colerem».

60. ATQVE SOLVM QVO TROIA FVIT ut in tertio «et campos ubi Troia
fuit». XANTHVM ET SIMOENTA REDDE ORO MISERIS ambiguum est utrum
dicat, redde nobis re vera Troiam antiquam, an, redde nobis
terras in Italia ad similitudinem Troiae: novimus enim hanc
fuisse consuetudinem, ut advenae patriae suae imaginem sibi
redderent, ut «effigiem Xanthi Troiamque videtis». Bene ergo
Venus medio usa est genere loquendi, ut utrumque significaret, et
antiquae reditum Troiae et imperium Italiae, quod Troianis
Iuppiter ad similitudinem Troiae fore promiserat. Et magis hoc
est quod latenter desiderat atque petit.

62. ITERVMQVE REVOLVERE CASVS si ad Troiam vis referre, sic dic:
da nobis Troiam per naufragia et pericula, id est patiamur denuo
quae pertulimus, dumtaxat nobis Troia reddatur. si vero ad
Italiam vis referre, sic intellege: redde nobis Italiam, et
libenter repetimus ea quae in Troia pertulimus.

63. ALTA SILENTIA Iuno ubique silens inducitur, unde ei oratio
nisi ex nimia necessitate non datur: hinc est ‘acta furore
gravi’: Statius «Iunonem tacitam furibunda silentia torquent». Et
notandum quia singillatim dicta Veneris hac oratione solvuntur.
SILENTIA COGIS RVMPERE silentium rumpere est non tacere: unde
apparet usurpative dictum esse «conposito rumpit vocem», id est
loquitur: nam vocem rumpere silere est, silentium rumpere loqui.

64. OBDVCTVM DOLOREM celatum et diuturna iam cicatrice coopertum:
nam obduci dicuntur vulnera, quae cicatrice clauduntur.

65. AENEAN HOMINVM QVISQVAM DIVVMQVE celans quae facta sunt ea
quae non sunt facta, commemorat: nam non Aeneas, sed Turnus
Iunonis instinctu bella commovit. Vtitur autem replicatione rerum
obiectarum; post enim sequitur resolutio.

67. ESTO modo adverbium est concedentis: nam Graecum est: illo
autem loco verbum est «esto nunc Sol testis».

68. CASSANDRAE IMPVLSVS fvriis bene ‘furiis’ plurali numero, quod
de vaticinantibus non dicitur, ut videantur merito esse decepti
qui Cassandrae insanienti crediderunt: quod falso dicitur a
Iunone, sicut ex verbis probamus Anchisae, qui ait «aut quem tum
vates Cassandra moveret?».

69. VITAM COMMITTERE VENTIS id est incertis et inanibus rebus.

70. NVM PVERO SVMMAM BELLI exaggeratio est ab aetate.

71. TYRRHENAMQVE FIDEM inire societatem cum inimicis gentibus
Turno: aut certe disrumpere foedera, quae Turnus cum Tyrrhenis
inierat. Sciendum sane Turnum auxi- liorum causa ad Mezentium
confugisse. GENTES QVIETAS nam licet vellent in bella prorumpere,
tamen erant quietae propter illud oraculum «externos optate
duces».

72. QVIS DEVS IN FRAVDEM in periculum: ita enim in iure lectum
est «fraudi erit illa res», id est periculo. DVRA POTENTIA NOSTRA
ad illud respicit «si nulla est regio Teucris quam det tua
coniunx dura».

73. NVBIBVS IRIS propter illud «aut actam nubibus Irim».

74. INDIGNVM EST ITALOS TROIAM CIRCVMDARE FLAMMIS rhetoricum est:
nam quotiens aliqua non possumus solvere, paria opponimus. Quod
nunc Iuno facit: nam negare non potest nec solvere quia
obsidentur Troiani: unde dicit, hoc indignum est, Troianos
obsideri, aliena eos matrimonia praeripere dignum est. Sic in
Bucolicis «dic, quibus in terris inscripti nomina regum».

76. PILVMNVS AVVS comparat genus Turni cum Aeneae, dicens etiam
avum eius deum esse. Item ad Veneris obtrectationem dicit ‘cui
diva Venilia mater’: nam Venilia nympha est. Pilumnum autem avum
Turni ideo dicit, ut a vicino nobilis genere esse videatur, sicut
est Aeneas: nam paulo post dictura est ipsa «Pilumnusque illi
quartus pater».

77. ATRA FACE saevo bello. Et est belli definitio: non enim
facibus Troiani pugnaverant.

78. AVERTERE PRAEDAS invidiose: ceterum nihil rapuerant.

79. LEGERE furari: unde et sacrilegi dicuntur, quia sacra legunt,
hoc est furantur: alibi «vel quae sublegi tacitus tibi carmina
nuper». GREMIIS ABDVCERE PACTAS id est nam ante usum tabularum
matrimonii cautiones sibi invicem emittebant, in quibus
spondebant se consentire in iura matrimonii, et fideiussores
dabant: unde admissum est ut sponsum dicamus virum a spondendo,
et sponsam. Ceterum proprie sponderi puellae est: ergo sponsus
non quia promittitur, sed quia spondet et sponsores dat. Sane
exaggeratio est nimia in eo quod ait ‘gremiis abducere’, tamquam
iam uxores.

80. PRAEFIGERE PVPPIBVS ARMA propter illud «scuta virum fluvio
pictasque innare carinas», scilicet quando ad petenda navigavit
auxilia. Pacem autem orare propter «centum oratores augusta ad
moenia regis ire iubet».

82. PROQVE VIRO NEBVLAM ad obprobrium pro viro dixit, non pro
filio, rem inanem obpositam. Dicit autem quando eum Venus a
Diomede liberavit, vel Neptunus ab Achille: quod Veneri
inputatur, quia in eius gratiam factum est. VENTOS INANES vacuos.
Et est nebulae definitio.

83. ET POTES IN TOTIDEM CLASSEM CONVERTERE NYMPHAS licet hoc
mater deum fecerit, tamen hoc Veneri inputatur, quia eius gratia
factum est, ut illo loco «quas illi Philomela dapes», cum Procne
fecerit, sed propter Philomelam: aut certe quia Venerem dicunt
esse matrem deum.

85. AENEAS IGNARVS ABEST ea quae solvere non possumus, inridemus,
ut hoc loco. Sic in Bucolicis praemisit «divini opus
Alcimedontis», postea per inrisionem ait «et nobis idem Alcimedon
duo pocula fecit».

87. GRAVIDAM BELLIS VRBEM alibi «populosque feroces contundet».
‘Urbem’ autem provinciam dicit, cumodo «Italiam quaero patriam».

88. NOSNE TIBI FLVXAS status relativus, per quem ostendit Venerem
magis Troianis causam fuisse periculorum. FLVXAS molles, quae
possent etiam sine inimicis perire. ‘Res fluxas’ fluxam
rempublicam.

89. QVI TROAS ACHIVIS atqui de Venere loquitur: sed quia dei
ἀρσενοθήλεις sunt, ut diximus supra, ideo sic dixit: nam in
subauditione ponuntur ea quae non possumus dicere aperte.

91. FOEDERA SOLVERE FVRTO legitur in historiis quod Troiani cum
Graecis foedus habuerunt. Tunc etiam Paris est susceptus hospitio
et sic commisit adulterium. Ergo ‘foedera solvere furto’
amicitias adulterio dissipare: nam furtum est adulterium, unde
est «et dulcia furta». Et eversi Ilii haec est vera causa: nam
foedera quae inter Graecos et Troianos fuerunt, ita soluta sunt.
Hercules cum expugnato Ilio filiam Laomedontis Hesionam, Priami
sororem, Telamoni dedisset, profecti sunt legati cum Priamo et
eam minime repetere potuerunt, illis dicentibus se eam habere
iure bellorum. Vnde commotus Priamus misit Paridem cum exercitu,
ut aliquid tale abduceret, aut uxorem regis, aut filiam. Qui
expugnata Sparta Helenam rapuit. Hinc ergo Vergilius utrumque
tangit, et istam historiam quam modo diximus, et propter iudicium
Paridis: quamvis fabula sit illa res et a poetis composita.

92. DARDANIVS non propter iniuriam Aeneae hoc posuit, quia
Dardanus dicitur: nam perite dubium nomen elegit, quod
contumeliam communicaret Aeneae. SPARTAM EXPVGNAVIT hoc de
historia est, ut diximus: nam cum sollicitata Helena Parin sequi
noluisset, egressus ille civitatem obsedit. Qua eversa Helenam
rapuit: unde et recipi meruit a marito.

93. TELA DEDI aut amori aut bello.

94. DECVIT METVISSE optima est elocutio, nam utrumque praeteriti
est temporis. Si enim dixeris ‘decet metuisse’, incongruum est,
quia ‘decet’ praesentis est, ‘metuisse’ praeteriti. SERA pro
‘sero’.

95. IACTAS ventilas.

96. ORABAT loquebatur: unde et oratores dicimus. nam ‘rogabat’ si
dixeris, non procedit, quia magis conviciabatur.

97. ASSENSV VARIO quia pars Veneri favebat, pars Iunoni.

98. CEV FLAMINA PRIMA C. D. F. S. ET CAECA VOLVTANT MVRMVRA non
tempestatis facit comparationem, sed signi tempestatis futurae:
quadam enim arcana ratione fit ut sit murmur in silvis ante
ventorum adventum: unde ait ‘caeca murmura’, quorum ratio non
apparet, ut «caecique in nubibus ignes terrificant animos». Sic
in Georgicis «continuo ventis surgentibus aut freta ponti
incipiunt agitata tumescere et aridus altis montibus audiri
fragor».

102. TREMEFACTA SOLO TELLVS loquente Iove stupor elementorum
ostenditur per naturae mutationem: nam et quicquid in aeterno
motu est, quievit, et contra terra mota est, semper immobilis,
unde Horatius «et bruta tellus».

104. ACCIPITE ERGO ANIMIS totus hic locus de primo Lucilii
translatus est, ubi inducuntur dii habere concilium et agere
primo de interitu Lupi cuiusdam, postea sententias dicere. Sed
hoc quia indignum erat heroo carmine, mutavit et induxit primo
loquentem Iovem de interruptis foederibus, cuius orationem
interrupit Venus, post secuta Iunonis verba sunt quibus redarguit
Venerem: unde nunc Iuppiter illud quod omiserat, reddit, dicens:
ergo quoniam pacem esse non sinitis, ea quae sum dicturus
accipite.

105. QVANDOQVIDEM bene sententiae dicendae ordinem servat: nam
sicut et in Sallustio et in Philippicis legimus, ante quam
dicatur sententia, eius praemittitur ratio: quod hodieque in usu
est.

106. HAVD LICITVM EST et ‘licuit’ dicimus et ‘licitum est’, sicut
et ‘placuit’ et ‘placitum est’: Terentius «ubi sunt cognitae,
placitae sunt».

107. QVAE CVIQVE EST FORTVNA hodie specialiter Iuppiter pro
Troianis agit, sed hac arte, ut videatur totum pro Iunone loqui.
Et re vera verba pro Iunone sunt, sed altius intuens deprehendit
Troianorum favorem: nam dicendo ‘nulli favebo’ et in eo statu
fore res in quo sunt hodie, significat se favere Troianis, quorum
ducis adventu statim victoria consequitur. Et vult nihil valere
ea quae aut Venus conquesta fuerat de absentia Aeneae, aut Iuno
de Turni parentibus dixerat, in eius scilicet commendationem.
SECAT sequitur, tenet, habet, ut «ille viam secat ad naves»: unde
et sectas dicimus habitus animorum et instituta philosophiae
circa disciplinam.

108. FVAT futuri temporis est verbum defectivum.

109. SEV FATIS ITALVM CASTRA OBSIDIONE TENENTVR sive malo fato
Italorum obsidentur castra Troiana, sive Troiani malo errore et
sinistris monitis ad Italiam venerunt, neminem absolvo: unde
propter amphiboliam distingue ‘Italum’ et infer ‘castra obsidione
tenentur’, scilicet Troianorum; ipsi enim obsidentur, non Itali.

110. SOLVO absolvo: nam aphaeresin pertulit. MONITIS SINISTRIS
propter «Cassandrae inpulsus furiis».

111. EXORSA rerum initia, actus hodierni diei. LABOREM
FORTVNAMQVE periculum et felicitatem.

113. FATA VIAM INVENIENT scit enim hoc esse fatale, ut Aeneas
imperet in Italia. STYGII PER FLVMINA FRATRIS hypallage est ‘per
Stygia fratris flumina’. Et bene etiam iure iurando dicta
confirmat.

115. TOTVM NVTV TREMEFECIT OLYMPVM Homeri est.

118. PORTIS CIRCVM OMNIBVS INSTANT instant portis omnibus circum,
id est circum circa fusi: nam modo ‘circum’ adverbium loci est.

120. VALLIS intra vallos, id est fustes fossarum, qui valli
vocantur: nam munitio ipsa vallum dicitur neutraliter. Et hoc
dicit: tenebantur Troiani intra vallos quos ipsi posuerant, ne
eorum castra facile inrumperent Rutuli. Vallum enim modo non
obsidentium, sed obsessorum debemus accipere.

121. NEC SPES VLLA FVGAE fuga miserrimum et ultimum praesidium
est, tamen etiam hoc carebant.

123. IMBRASIDES Imbrasi filius. HICETAONIVS Hicetaonis filius. Et
bene ex varietate syllabarum quaesivit ornatum: nam patronymica
aut in ‘des’ aut in ‘ius’ exeunt, quibus et uti possumus. Quae
enim ‘on’ terminantur, ad nos transire non possunt.

124. SENIOR CVM CASTORE THYBRIS possumus et solum Thybrin senem
accipere: possumus et Castorem, si legamus ‘et senior cum
Castore’: nam amphibolia est.

125. PRIMA ACIES hoc est magni viri: et est definitio eorum qui
in prima acie fuerunt: unde laudis magis est quod dixit ‘prima
acies’: ordinis enim esse non potest, quia res in muro agitur.
GERMANI SARPEDONIS aut inter se germani filii Sarpedonis, aut
Sarpedonis fratres.

126. ALTA nobili.

128. LYRNESIVS id est Phryx: Lyrnesos enim civitas est Phrygiae,
unde fuit Briseis.

129. MENESTHEO non ‘Mnestheo’, de quo paulo post dicturus est,
legendum est, ne versus non stet, sed ‘Menestheo’, ita tamen ut
meminerimus in ultima syllaba esse synaeresin propter rectam
scansionem.

130. HI IACVLIS Rutuli scilicet. SAXIS Troiani.

132. VENERIS IVSTISSIMA CVRA quia illi debebatur imperium.

133. CAPVT DETECTVS sine galea, quasi non pugnaturus; nam
audierat «cetera parce puer bello». Erat autem inter duces quasi
dux. HONESTVM pulchrum: Terentius «ita me di bene ament, honestus
est».

134. MICAT scilicet Ascanius fulget qualiter gemma.

135. AVT COLLO AVT CAPITI figurate: nam ‘colli vel capitis’ erat
commune.

136. ORICIA TEREBINTHO Oricos civitas est Epiri, iuxta quam
nascitur terebinthus, nigrum lignum habens, folia in buxi
speciem. Retulit autem comparationem ad candidum vultum, qui erat
crinibus cinctus.

139. MAGNANIMAE ‘gentes’ scilicet. ISMARE modo nomen est
proprium: nam ‘Ismarius’ facit appellativum a monte Ismaro
Thraciae.

140. VVLNERA DIRIGERE aut vulnus pro sagitta posuit, ut
«insequitur infesto vulnere Pyrrhus»: aut acerrime expressit
inevitabiles sagittas, dicens eum vulnera, non tela dirigere.

141. MAEONIA Lydia, quae ante Maeonia vocabatur.

142. PACTOLVSQVE INRIGAT AVRO Pactolus et Hermus Lydiae flumina
sunt, aurum sicut Tagus trahentia.

145. ET CAPYS HINC NOMEN CAMPANAE DVCITVR VRBI iste quidem dicit
a Capy dictam Campaniam. Sed Livius vult a locis campestribus
dictam, in quibus sita est. Sed constat eam a Tuscis conditam
viso falconis augurio, qui Tusca lingua capys dicitur, unde est
Campania nominata. Tuscos autem omnem paene Italiam subiugasse
manifestum est.

147. CONTVLERANT nocte interveniente peregerunt. Et est
explanatio rerum, quas Aeneas gessit postquam est profectus ab
Euandro ad petenda auxilia, dum inter suos et Turnum bella
gerebantur: rem enim ante omissam breviter exequitur.

150. QVID PETAT scilicet auxilium. QVIDVE IPSE FERAT
vicissitudinem auxilii, ut supra «accipe daque fidem». MEZENTIVS
ARMA QVAE SIBI CONCILIET inicit latenter timorem, ne forte possit
collectis auxiliis in regna remeare, a quibus fuerat ante
depulsus.

151. VIOLENTAQVE PECTORA TVRNI superba, ut «quos illi bello
profugos egere superbo».

152. HVMANIS QVAE SIT FIDVCIA REBVS latenter hoc dicit: nolite
putare fixam esse et stabilem felicitatem, magna est enim rerum
varietas: invicem accipietis auxilia.

153. ADMONET INMISCETQVE PRECES partim rogat, partim admonet hoc
solacium esse vitae humanae tutissimum, si vel mutua dentur
auxilia, vel in prosperis positi etiam subiecta considerent. Et
est superioris versus expressio: nam edocet, quae peterent et
quod eum sollicitabat. ‘Admonet’ vero vel causa Mezentii, vel
quia instabilis est et vaga fortuna. TARCHON hoc nomen ubique
graece ponit, excepto uno in loco, ut «haud procul hinc Tarcho et
Tyrrheni»: quod metri causa fecit.

154. LIBERA FATIS exempta fatali necessitate, qua pugnare non
poterant propter illud «externos optate duces».

157. PRIMA TENET more viri fortis in principiis est: alibi
«princeps ante omnes densum Palinurus agebat agmen». ROSTRO
PHRYGIOS SVBIVNCTA LEONES vult pro iugo rostrum navis fuisse,
leones autem singulos in singulis navis partibus fuisse depictos.
Sane notatur a criticis Vergilius hoc loco, quemadmodum sic cito
dixit potuisse naves Aeneae fieri: quod excusat pictura, quam
solam mutatam debemus accipere.

158. GRATISSIMA propter illinc facta navigia.

160. EVENTVS BELLI VARIOS licet haberet fortissimum militem,
cogitabat tamen incerta bellorum.

162. NOCTIS ITER aut per quae nox decurrit: aut quae intuentes
nautae iter peragunt noctibus. IAM modo, ut «iamque hos cursu,
iam praeterit illos».

163. PANDITE NVNC HELICONA DEAE Parnasus mons Thessaliae iuxta
Boeotiam, qui in duo finditur iuga, Cithaeronem Liberi et
Heliconem Apollinis et Musarum.

166. MASSICVS AERATA PRINCEPS SECAT AEQVORA TIGRI licet sit
catalogus in quo enumerantur hi qui venerunt de Tuscia, invenit
tamen aliquam varietatem, quod hos navibus venisse commemorat,
cum in septimo Turni praesidia per terram venisse commemorat.
Sane sciendum amare Vergilium Italis ducibus dare nomina vel
fluviorum vel montium. Vt ergo supra Almonem et Aventinum
commemoravit, sic nunc Massicum dicit: nam Massicus mons est,
unde et vinum Massicum dicitur. Plerique tamen Massicum nolunt
proprium esse nomen, sed appellativum, dicentes Osinium esse
Massicum regem: nam paulo post dicturus est «qua rex Clusinis
advectus Osinius oris», et nunc dicit ‘qui moenia Clusi’. Multi
alium Massicum, alium Osinium esse volunt. ‘Tigri aerata’ cuius
rostrum erat in similitudinem tigridis; namque solent naves
vocabula accipere a pictura tutelarum. Hinc est «hunc vehit
inmanis Triton», item «et aurato fulgebat Apolline puppis».
‘Tigri’ autem secundum regulam dixit: nam Graeca nomina quae
genetivum singularem in ‘dis’ mittunt, in eo tantum et in dativo
crescunt, in accusativo et ablativo paria sunt nominativo, ut
‘tigris tigridis tigridi yigrin tigris a tigri’, ‘Isis Isidis
Isidi Isin Isis Isi’: si aliter invenerimus, abusive dictum est,
ut in Lucano «ocior et caeli flammis et tigride feta».

167. MOENIA CLVSI pro ‘Clusii’: nam Clusium dicitur: et est
dictum per synizesin, sicut «nec cura peculi» pro ‘peculii’.
Clusium autem est oppidum iuxta Massicum.

168. COSAS civitas Tusciae, quae numero dicitur singulari
secundum Sallustium: unde apparet esse usurpationem.

169. CORYTIQVE coryti proprie sunt arcuum thecae; dicuntur tamen
etiam sagittarum, quas et pharetras nominamus.

170. TORVVS terribilis.

171. FVLGEBAT scilicet puppis Apolline, armis exercitus.

172. POPVLONIA est civitas Tusciae. Matrem autem eorum qui
venerant, dixit alibi «insignem quem mater Aricia misit».

173. EXPERTOS peritos: nam ‘expertes’ sunt ignari. ILVA insula
adiacens Tusciae.

174. IN EXHAVSTIS CHALYBVM GENEROSA METALLIS quanto exhausta
fuerit, tanto generosior. Ergo ‘in exhaustis’ non est una pars
orationis: namque Plinius Secundus dicit, cum in aliis regionibus
effossis metallis terrae sint vacuae, apud Ilvam hoc esse mirum
quod sublata renascuntur et rursum de isdem locis effodiuntur.
Varro et aliud dicit, nasci quidem illic ferrum, sed in
stricturam non posse cogi nisi transvectum in Populoniam Tusciae
civitatem.

175. INTERPRES HOMINVM DIVVMQVE ‘interpres’ medium est: nam et
deorum interpretator, et hominum, quibus divinas indicat mentes,
interpres vocatur. Et notandum quod ait Nigidius Figulus, has
artes ita inter sese esse coniunctas, ut alterum sine altero esse
non possit: unde his quos perfectos vult probare Vergilius,
omnium divinandi artium praestat scientiam, ut hoc loco, item
supra Heleno, de quo ait «Troiugena, interpres divum, qui numina
Phoebi, qui tripodas, Clarii lauros, qui sidera sentis». Nigidius
autem solus est post Varronem, licet Varro praecellat in
theologia, hic in communibus litteris: nam uterque utrumque
scripserunt.

176. FIBRAE iecoris extremitates. PARENT autem est ‘peritissime
agnoscuntur’: quod ad omnia referendum est, fibras, sidera, voces
avium et fulmina: nam si ‘videntur’ tantum accipias, cuiuis
possunt videri, nec tamen intellegi. Item voces avium non
videntur, sed agnoscuntur auditae. Nec ‘parent’ obtemperant
procedit. Nam cumodo sidera vel fibrae vel aves vel fulgura
possunt obtemperare?

178. RAPIT raptim ducit. DENSOS ACIE in acie constrictos et
coniunctos.

179. ALPHEAE AB ORIGINE PISAE Alpheus fluvius est inter Pisas et
Elidem, civitates Arcadiae, ubi est templum Iovis Olympici: ex
quibus locis venerunt qui Pisas in Italia condiderunt, dictas a
civitate pristina, unde addidit ‘urbs Etrusca solo’, cum
praemisisset ‘Alpheae ab Origine Pisae’.

181. EQVO FIDENS eques optimus. VERSICOLORIBVS ARMIS depictis:
per quod bellicosos ostenditur.

182. TERCENTVM ADICIVNT accedunt et consentiunt eius voluntati:
unde ait ‘mens omnibus una sequendi’, id est coniurati sunt.

183. QVI CAERETE DOMO ac si diceret ‘qui sunt domo Carthagine’.
Caere autem, ut et supra diximus, etiam Agylla dicitur, ἀπὸ τοῦ
χαίρειν. Nec videatur contrarium, quod ait «ducit Agyllina
nequiquam ex urbe secutos», quasi et Turno et Aeneae praestet
auxilium: nam et illi Lausum fugientem secuti sunt, hi vero
communi odio in Mezentium arma commoverunt. MINIONIS fluvius est
Minio.

184. PYRGI VETERES hoc castellum nobilissimum fuit eo tempore quo
Tusci piraticam exercuerunt; nam illic metropolis fuit.
INTEMPESTAEQVE GRAVISCAE Graviscanum oppidum alii intempestum
dicunt ventis et tempestatibus carens: quod nulla potest ratione
contingere. Intempestas ergo Graviscas accipimus pestilentes
secundum Plinium in naturali historia et Catonem in originibus,
ut intempestas intellegas sine temperie, id est tranquillitate:
nam ut ait Cato, ideo Graviscae dictae sunt, quod gravem aerem
sustinent.

186. CVPAVO o Cupavo: et declinatur ‘Cupavo’, sicut ‘Cicero
‘Cato’.

189. NAMQVE FERVNT LVCTV CYCNVM LVCTV PHAETHONTIS AMATI Phaethon
Clymenes et Solis filius fuit. Qui cum doleret obiectum sibi ab
Epapho, rege Aegypti, quod esset non de Sole, sed de adulterio
procreatus, duce matre venit ad Solem et poposcit, ut si vere
esset eius filius, petenda praestaret. Quod cum Sol iurasset per
Stygem paludem se esse facturum, petit ille ut eius currus
agitaret. Sol post iusiurandum negare non potuit. acceptis itaque
curribus Phaethon, cum orbitam solis exisset, et coepisset
mundus ardere, a Iove fulminatus in Eridanum cecidit, qui et
Padus vocatur. Huius interitum flentes sorores, Phaethusa et
Lampetusa, deorum miseratione in arbores commutatae sunt, ut hic
dicit, in populos, ut in bucolicis, in alnos. Fuit etiam Ligus,
Cycnus nomine, amator Phaethontis. Qui cum eum fleret extinctum,
in avem sui nominis conversus est. Cuius nunc filium Cupavonem
dicit habere cycni pinnas in galea ad formae paternae insigne
monstrandum. CRIMEN AMOR VESTRVM Phaethontem amatum a Cycno aut
pie aut turpiter, accipiamus necesse est. Si turpiter, talis est
sensus: crimen vestrum est, o Cycne et Phaethon, quod sic
amastis; hoc vobis tantum potest obici. Alii ‘vestrum’ pro ‘tuum’
accipiunt, et ad solum Cycnum referunt, ut «vos, o Calliope,
precor». Si pie amavit, secundum Asprum ‘crimen’ erit ‘causa’, ut
alibi «et crimine ab uno disce omnes», ut sit sensus: o
Phaethontiades sorores et o Cycne, causa vestrum, id est vestrae
mutationis, amor est.

190. VMBRAMQVE SORORVM ambitiose dictum pro ‘inter arbores de
sororibus factas’. Et est unum de his, quae habet Vergilius
inimitabilia et sua propria: tale est «sinuatque alterna volumina
crurum», item «cum primum sulcos aequant sata».

191. MVSA carmine, cithara, cantilena.

192. CANENTEM SENECTAM qui canentem senectam mollibus transegit
in plumis.

193. SIDERA VOCE SEQVENTEM cum cantu caelum petentem: vel quod
est re vera relatus in sidera, sicut videmus in sphaera.

194. AEQVALIS COMITATVS CLASSE CATERVAS per naves aequaliter
habens distributas catervas.

198. OCNVS iste est Ocnus, quem in Bucolicis Bianorem dicit, ut
«namque sepulchrum incipit apparere Bianoris». Hic Mantuam
dicitur condidisse, quam a matris nomine appellavit: nam fuit
filius Tiberis et Mantus, Tiresiae Thebani vatis filiae, quae
post patris interitum ad Italiam venit. MANTVS genetivus Graecus
est: nam si latine declinaveris ‘Mantonis’ facit, sicut in Plauto
legimus «Ionis».

201. DIVES AVIS maioribus praepotens. SED NON GENVS OMNIBVS VNVM
quia origo Mantuanorum et a Tuscis venit, qui in Mantua
regnabant, et a Venetis: nam in Venetia posita est, quae et
Gallia Cisalpina dicitur.

202. GENS ILLI TRIPLEX POPVLI SVB GENTE QVATERNI quia Mantua tres
habuit populi tribus, quae in quaternas curias dividebantur: et
singulis singuli lucumones imperabant, quos tota in Tuscia
duodecim fuisse manifestum est, ex quibus unus omnibus praeerat.
Hi autem totius Tusciae divisas habebant quasi praefecturas, sed
omnium populorum principatum Mantua possidebat: unde est ‘ipsa
caput populis’.

203. TVSCO DE SANGVINE VIRES robur totum a lucumonibus habuit.

204. IN SE ARMAT odio sui in arma compellit.

205. PATRE BENACO VELATVS HARVNDINE GLAVCA MINCIVS I. D. I. A.
PINV Benacus lacus est Venetiae, de quo fluvius nascitur Mincius.
Iure ergo dux Venetus fluvium provinciae suae depinxit in navi:
quem Benaci filium, quia ex ipso habet originem, dicit.

207. GRAVIS fortis, ut «ferit ense gravem Thymbraeus Osirim».
CENTENAQVE ARBORE non ait remis, sed arboribus, ad exprimendam
navis magnitudinem, quae plures habuit remorum ordines: unde ait
Lucanus «et summis longe ferit aequora remis».

208. MARMORE mari.

209. CAERVLA ‘caerula freta’, non ‘caerula concha’, nam versus
non stat.

210. HISPIDA horrida, saetosa.

211. FRONS HOMINEM PRAEFERT modo frontem primam partem hominis
intellegere debemus; nam hoc dicit: a capite usque ad ima latera
hominis monstrabatur effigies.

213. TER DENIS triginta accipiamus naves fuisse, non, ut quidam
volunt, singulos duces tricenas habuisse: nam enumeratorum
militum non convenit numerus, praesertim cum sequatur ‘subsidio
Troiae’, id est parvo auxilio: nam apud maiores bella non ambitu,
sed virtute constabant.

216. PHOEBE luna, sicut sol ‘Phoebus’, item ‘Titan’, et ‘Titanis’
luna. Describit autem noctem mediam et dicit finitum diem
secundum Romanum ritum. Nec lunae fit sine causa commemoratio:
nam aliter nymphae videri non poterant.

218. CLAVVMQVE REGIT iam ei et in quinto dedit gubernandi
peritiam.

219. MEDIO IN SPATIO inter navigandum.

220. CYBEBE ALMA mater deum dicta Cybebe vel ἀπὸ τοῦ κυβίσαι τὴν
κεφαλήν, quod semper Galli, per furorem motu capitis comam
rotantes, ululatu futura praenuntiabant: Lucanus «crinemque
rotantes sanguinei populis ulularunt tristia Galli». ‘Cybebe’
autem bacchius est; nam ‘Cybele’, anapaestus, ut «hic mater
cultrix Cybele», vel a Cybelo sacerdote dicit vel a Cybelo
<monte>.

223. QVOT PRIVS subtraxit ‘tot’.

225. DOCTISSIMA CYMODOCEA poetice, sicut etiam mutatio ipsa
confingitur: nam stultissimum est, quod ait quidam: ideo
‘doctissima’, quia Ilionei navis fuit.

226. DORSO EMINET peritia natandi ostenditur.

227. SVBREMIGAT subnatat.

228. VIGILASNE DEVM GENS AENEA VIGILA verba sunt sacrorum; nam
virgines Vestae certa die ibant ad regem sacrorum et dicebant
‘vigilasne rex? vigila’. Quod Vergilius iure dat Aeneae, quasi et
regi et quem ubique et pontificem et sacrorum inducit peritum.
‘Deum gens’ propter «dis genite» et «geniture deos».

230. PINVS hoc loco secundum quartam dixit declinationem, in
bucolicis iuxta secundam, «ut Maenalus argutumque nemus pinosque
loquentes semper habet». NOS SVMVS loquitur per definitiones.

231. PERFIDVS qui post foedus bella commovit: hinc Latinus «ipsi
has sacrilego pendetis sanguine poenas».

233. INVITAE ac si diceret: malueramus tibi potius servire, quam
in nympharum numina commutari. TEQVE PER AEQVOR QVAERIMVS haec
nobis vagandi est causa, ut te invenire possimus.

234. REFECIT aut ‘re’ vacat: aut quia ante in ipsis forma fuerat
navium.

235. DEDIT ESSE DEAS Graeca figura, ut «donat habere viro».

238. IAM LOCA IVSSA TENET ut et supra diximus, hoc κατὰ τὸ
σιωπώμενον accipiendum est; nam intellegimus, eum equites misisse
per terram.

240. NE CASTRIS IVNGANT aut ‘se’ subaudis: aut ‘iungant’ pro
‘iungantur’.

244. CRASTINA LVX MEA SI NON INRITA DICTA PVTARIS INGENTES
RVTVLAE SPECTABIT CAEDIS ACERVOS ‘spectabit’ est vera lectio, et
ordo est ‘si mea dicta inrita non putaris, crastina lux ingentes
acervos caedis videbit’: nam male quidam ‘spectabis’ legunt et ad
lucem referunt. Quod non procedit; nullus enim sic loquitur: o
Aenea, nisi quae dico minime credis, o lux crastina ingentes
caedis acervos videbis.

247. HAVD IGNARA MODI moderationis: quippe quae fuerat navis.

249. INDE ALIAE CELERANT inde aliae nymphae navium cursus
celeriores efficiunt, sicut fecerat Cymodocea. INSCIVS rerum quas
audierat; nam credere ex aperto non poterat.

250. OMINE augurio promissae victoriae.

252. ALMA PARENS IDAEA DEVM alma proprie est tellus ab eo quod
nos alat, abusive tamen etiam aliis numinibus hoc epitheton
datur. Terram autem constat esse matrem deum: unde et simulacrum
eius cum clavi pingitur; nam terra aperitur verno, hiemali
clauditur tempore. DINDYMA mons Phrygiae.

253. TVRRIGERAEQVE VRBES civitates turritae, unde et cum corona
turrita mater pingitur deum. AD FRENA LEONES hoc fingitur, quod
omnis feritas maternae subiacet adfectioni et subiugata est.

254. PROPINQVES familiare efficias, ut «et propius res aspice
nostras».

255. PHRYGIBVSQVE ADSIS ac si diceret, et cultoribus tuis.

256. TANTVM EFFATVS breviter, ut supra ait, propter lucem iam
maturam, id est plenam; nam non crepusculum, sed lux matura
describitur. REVOLVTA aperta, sicut contra involutum dicimus esse
quod clausum est. RVEBAT autem oriebatur, ut «et ruit Oceano
nox». Et est in sensu hysteroproteron: prius enim nox fugatur,
sic dies oritur.

258. SOCIIS EDICIT secundum dicta nymphae. SIGNA SEQVANTVR vel
tesserae vel tubarum, vel signa militaria.

264. QVALIS SVB NVBIBVS ATRIS altis modo.

265. STRYMONIAE vero GRVES a fluvio Thraciae Strymone, iuxta quem
habitant. Haec autem comparatio non ad telorum pertinet iacum,
sed ad Troianorum clamorem.

266. FVGIVNTQVE NOTOS aut quosvis ventos frigidos: nam etiam
grues significant tempestatem futuram, ut in georgicis legimus
«aut illum surgentem vallibus imis aeriae fugere grues»: aut re
vera ‘notos’; horum enim calorem fugiunt cum revertuntur in
Thraciam.

269. ADLABI CLASSIBVS AEQVOR cum classibus labi.

270. ARDET APEX CAPITI ex sequentibus intellegimus Aeneae armorum
fieri descriptionem; nam dicturus est ‘at non audaci Turno
fiducia cessit’, quamvis talia arma conspiceret. Si tamen primam
respicias conexionem, quasi de Turno videtur dicere: quod non
procedit. ‘Apex’ coni altitudo hoc loco. Est autem Homeri et
locus et comparatio. Hoc autem iste violentius posuit, quod ille
stellae tantum facit comparationem, hic etiam stellae pestiferae,
respiciens quas clades Rutulis sit inlaturus Aeneas.

272. COMETAE SANGVINEI LVGVBRE RVBENT pro ‘lugubriter’. Cometae
autem latine crinitae appellantur. Et stoici dicunt has stellas
esse ultra XXXII. quarum nomina et effectus Avienus, qui iambis
scripsit Vergilii fabulas, memorat. Plinius etiam Secundus dicit,
cometas stellas esse naturales, quae apparent certis temporibus.
Item hoc quoque commemorat, cometas fieri de planetis quinque,
unde interdum bonum, interdum pessima significant. Nam si de
Venere aut Iove fiant, optima praenuntiant; si de Marte aut
Saturno, deteriora: nam Mercurialis semper talis est, qualis ille
cui cohaeret; unde et minister deorum fingitur. Hinc est quod
modo ait ‘cometae sanguinei lugubre rubent’, id est noxii.

273. SIRIVS ARDOR Sirius stella est in ore canis, quae, ut in
tertio diximus, quantum in ipsa est, pestifera est, sed pro
qualitate adiacentium aut vincitur aut maioribus utitur viribus:
hinc est quod, cum certo tempore semper oriatur, non semper est
noxia.

275. LAEVO noxio quod autem ait ‘contristat lumine’, cum de
stella loqueretur, quam armis splendentibus comparavit, bene hoc
Statius ad ipsa arma transtulit, dicens «armaque in auro
tristia».

279. QVOD VOTIS OPTASTIS ADEST magna ars persuadentis est, ut
quod cupit fieri, in praeiudicium trahat. Sic hoc loco quia vult
Turnus, ut optent pugnam eius socii, hanc eos semper dicit
optasse. PERFRINGERE DEXTRA fortiter facere. Et bene verbo usus
est militari.

280. IN MANIBVS non iam in votis, sed in manibus res est. Esto
pro ‘sit’: tertia persona est. ‘Refero’ autem pro ‘referat’.

281. REFERTO FACTA PATRVM alii hic distinguunt, ut sit, referat
modo unusquisque facta patrum et laudes. Et secutus Sallustium
hoc dixit, qui ait, Hispanorum fuisse, ut in bella euntibus
iuvenibus parentum facta memorarentur a matribus. Alii
distinguunt ‘nunc magna referto facta’, ut duas res dixerit: nunc
unusquisque et suorum factorum meminerit, et laudis parentum.

285. VERSAT QVOS DVCERE CONTRA cogitat quidem, sed non facit, ne
diviso exercitu utrobique vincatur: quod sequentia indicant, nam
paulo post dicturus est ‘et rapit acer totam aciem in Teucros’.

286. CONCREDERE ‘con’ vacat.

287. ALTIS ‘puppibus’, non ‘pontibus’.

288. PONTIBVS scalis navium.

289. LANGVENTIS tranquilli. BREVIBVS vadis.

290. PER REMOS id est scaphis.

291. NON SPIRANT legitur et ‘sperat’, quod et melius est: nam dum
vada esse non sperat, incidit in ea.

295. TOLLITE FERTE ad celeritatem nimiam dictum est. FINDITE
ROSTRIS militari felle dictum est, ut etiam terra ipsa quodam
modo sentiat hostis adventum.

297. STATIONE statio est portus temporalis; nam portus est ubi
hiematur. Sed modo statio siccum litus significat: hoc enim
dicit: potiar terra, et navem frangere non recuso.

302. INNOCVAE innocuus est cui non nocetur, innoxius qui non
novit nocere; sed hoc poetae plerumque confundunt.

303. DORSO INIQVO dorsum est durior harena, quae remeantibus
fluctibus et euntibus densetur et in modum saxi durescit, quod a
nautis pulvinus vocatur. INIQVO sibi nocenti.

304. FLVCTVSQVE FATIGAT subaudis ‘eam’: nam ‘fluctus’ nominativus
est singularis.

305. EXPONIT IN VNDIS ideo non ‘in undas’, quia in ipso loco res
agitur, nec est mutatio.

311. OMEN PVGNAE Sallustius «pugnam illam pro omine  bello
futuram». Ideo ergo ‘omen’, quia, sicut nunc, sic ubique  vincet
Aeneas. INVASIT AGRESTES quia dixit «et latos  vastant cultoribus
agros».

312. THERONE hoc nomen in Pindaro lectum est tantum.

314. TVNICAM SQVALENTEM splendentem loricam. HAVRIT ‘ferit’ modo
significat.

316. ET TIBI PHOEBE SACRVM omnes qui secto matris ventre
procreantur, ideo sunt Apollini consecrati, quia deus est
medicinae, per quam lucem sortiuntur: unde Aesculapius eius
fingitur filius; ita enim eum procreatum supra diximus. Caesarum
etiam familia ideo sacra retinebat Apollinis, quia qui primus de
eorum familia fuit, exsecto matris ventre natus est, unde etiam
Caesar dictus est: licet varia de etymologia huius nominis
dicantur, ut diximus supra.

317. QVOD LICVIT PARVO legitur et ‘cui licuit’.

321. VSQVE tamdiu, donec.

322. ECCE PHARON legitur et ‘Pharo’, ut «it clamor caelo», ut sit
dativus ab eo, quod est ‘hic Pharus’. Si autem ‘Pharon’ legeris,
figuratum est; nam de nominativo transit ad dativum, dicens
‘clamanti’.

324. FLAVENTEM MALAS flaventes malas habentem, primae aetatis.

325. INFELIX NOVA GAVDIA CYDON de Cretensibus accipimus quod in
amores puerorum intemperantes fuerunt: quod postea in Laconas et
in totam Graeciam translatum est, adeo ut et Cicero dicat in
libris de re publica, obprobrio fuisse adulescentibus si amatores
non haberent. Propter quod poeta Cydonem inducit amatorem.
Novimus autem Cydonas Cretenses dici. Sane ‘Cydon’ quando nomen
est proprium, ‘Cy’ naturaliter producit; si appellativum,
corripit ‘Cy’, ut «Parthus sive Cydon, telum inmedicabile
torsit». Tamen Statius etiam in proprio corripuit, ut «haec regi
promissa Cydon haec Lampe dabamus»: quod fecit, abutens licentia
qua utimur in propriis nominibus. NOVA GAVDIA quem tunc primum
amare coeperat.

326. STRATVS id est paene.

327. MISERANDE pro ‘miserandus’; nam pro nominativo vocativum
posuit, ut contra «socer arma Latinus habeto»: licet illic possit
accipi ‘socer arma Latinus habeat’: nam ‘habeto’ et secunda et
tertia persona est. Tamen etiam alibi nominativum pro vocativo
posuit, ut «corniger Hesperidum fluvius regnator aquarum».

328. STIPATA COHORS unanimiter veniens.

329. SEPTENAQVE TELA more suo pro ‘septem’, ut ‘bina’ pro duobus.

331. DEFLEXIT PARTIM S. C. ALMA VENVS male ait Donatus, hoc loco
ante dictorum oblitum esse Vergilium, quod post Iovis
prohibitionem bellis facit numina interesse, non respiciens,
Iovem magis deos hortatum esse in foedera, quam a bellis
prohibuisse: nam et paulo post tam Iuno, quam Iuturna bellis
intererunt.

332. ACHATEN omnia nomina quae in ‘tes’ exeunt, vocativum in ‘a’
mittunt, ut ‘Achates Achata’, ‘ Thymoetes Thymoeta’.

333. SVGGERE TELA MIHI ordo est: suggere tela mihi, quae in
campis Iliacis in Graecorum stetere corporibus: nullum enim
dextera mea in Rutulos sine causa iaculabitur telum eorum, quae
iam sunt caede hostium comprobata.

336. TRANSVERBERAT scindit.

339. TRAIECTO MISSA LACERTO quae fuerat missa retroacto lacerto.

340. PROTINVS iugiter, continue. TENOREM currendi modum.

341. MORIBVNDA morienti similis. Quod ita esse etiam Sallustius
comprobat et ostendit, qui ait «quasi vitabundus per tramites et
saltuosa loca exercitum ductare»: nam Iugurtha non vitabat
legatum, sed se eum vitare simulabat. Nam quia nomen est, ideo
significat similitudinem, non passionem. Quod si participialiter
diceretur, a passivo veniret: omnia enim a passivo participia in
‘dus’ exeunt. MORIBVNDA similis morienti: non enim
participialiter aliquid significat, sed nominis habet
significationem. Nominis autem significatio similitudinem habet,
non passionem. Quando dico ‘moriturus est’, vere moriturus est;
moribundus autem non vere, sed similis morienti est: unde et
Sallustius dixit «quasi vitabundus».

342. FRATRIS DE CORPORE RAPTO si diceret ‘fratrum de corpore’,
speciosius esset: quod ideo omisit, quia hasta Alcanoris tantum
vulneraverat manum, in Maeonis vero haeserat corpore.

344. FEMVR ‘femur’ dicimus, quia legitur ‘huius femoris’; illius
vero ablativi non invenitur nominativus «laetus eripit a femine»,
licet Caper in libris enucleati sermonis dicat ‘femen’ sed non
ponat exemplum. Ergo aut ‘hoc femur’, aut ‘hoc femen’: nam
‘femus’ non dicimus penitus.

345. HIC CVRIBVS hoc est ‘tunc’. Et est ordo: tunc fidens
primaevo corpore advenit Clausus. Qui Clausus ‘Curibus’, qui erat
de Curibus, ut «Verres Romulia»: aut ‘fidens Curibus’, ut «ecce
Sabinorum prisco de sanguine magnum agmen agens Clausus».

346. RIGIDA tenens eam, non vibrans et iaciens.

350. BOREAE DE GENTE SVPREMA aut originem ducens a Zetho et
Calai, qui filii Boreae et Orithyiae nymphae fuerunt, ut ‘de
gente’ de genere accipiamus: aut certe in hyperboreis montibus
natos, unde est origo venti Boreae. ISMARA Thraciae civitas a
monte Ismaro.

354. EXPELLERE TENDVNT loco se invicem movere contendunt.

355. LIMINE id est litore.

356. MAGNO AETHERE id est aere in magno; nam venti in aethere non
sunt, sed in aere: sic supra «atque aethera tranant cum sonitu»
pro ‘aerem’.

359. OBNIXA OMNIA CONTRA mare mari, nubes nubibus, venti ventis.
Legitur et ‘obnixi’, ut referatur ad ventos.

361. HAERET PEDE PES pro ‘pedi’; nam antiptosis est. Et est
Homeri versiculus.

364. ARCADAS accusativus est pluralis, cuius ultima syllaba ideo
brevis est, quia nominativus pluralis ‘es’ terminatur, ut ‘hi
Arcades’, ut ‘delphines delphinas’.

365. LATIO SEQVACI pro ‘Latinis’. Alibi «invadunt urbem somno
vinoque sepultam».

366. DIMITTERE QVANDO siquidem. Et est Romanae militiae: nam in
locis inpeditis equos comitibus dabant et pedestri certamine
confligebant.

369. QVO FVGITIS hoc amare dictum est. Et iam preces sequuntur.

370. DEVICTAQVE BELLA finita, exhausta: nam hostis vincitur, non
bellum.

372. FIDITE NE PEDIBVS dativus est ‘pedibus’: nam ‘fido tibi’
dicimus.

374. HAC VOS ET PALLANTA DVCEM PATRIA ALTA REPOSCIT hoc vult
patria, ut per caedes hostium revertamur.

375. NVMINA NVLLA PREMVNT argumentatur a facili, dicens, non
contra deos, sed contra mortales bella tractamus.

377. ECCE MARIS quod est efficax, in fine posuit: nam dicit eos
quo fugiant non habere, cum terra teneatur ab hostibus, mare
autem pedibus transire non possint. Castra vero ingredi
turpissimum est: aut certe etiam hoc inpossibile, si ab hostibus
obsidentur, ut quidam volunt, intellegentes ‘et rapit acer totam
aciem in Teucros’ scilicet suam, quam ducebat, ceteris relictis.
MAGNA CLAVDIT NOS OBICE PONTVS modo usus habet, ut ‘hic obex’
dicamus, unde quidam ‘magno obice’ legunt. Antiqui etiam ‘haec
obex’ dicebant, secundum quod est ‘magna obice’. Hinc est quod
non nulli vitant generis dubietatem et legunt ‘magni’, scilicet
‘maris’. Caper tamen in libris dubii generis probat dici et ‘hic
obex’ et ‘haec obex’, quod, ut diximus, hodie de usu recessit.

379. DENSOS PRORVMPIT IN HOSTES ut eos hortaretur exemplo.

380. FATIS INIQVIS exitum praeoccupavit futurum.

381. MAGNO PONDERE magni ponderis, ut «aere cavo clipeum» pro
‘aeris cavi’.

383. RECEPTAT ideo frequentativo usus est, quia haerentem hastam
ossibus avellere facile non poterat. Ergo ‘receptat’ est
frequenti concussione divellit.

384. SVPER OCCVPAT quem non desuper occupat: ideo autem
‘desuper’, quia Pallas ad evellendam hastam fuerat inclinatus.

385. NAM PALLAS ANTE RVENTEM DVM FVRIT ordo est: nam eundem
Pallas ante excipit, id est dolo interimit; ille enim incautus
ruebat, furens propter crudelem mortem sodalis, unde et incautus
fuerat.

387. TVMIDO IN PVLMONE et naturaliter tumido, et quia furebat.
‘In pulmone’ autem ‘recondit’ archaismos est pro ‘in pulmonem’.

388. RHOETI DE GENTE VETVSTA ANCHEMOLVM haec fabula in Latinis
nusquam invenitur auctoribus. Avienus tamen, qui totum Virgilium
iambis scripsit, hanc commemorat, dicens Graecam esse. Rhoetus
ergo Marrubiorum rex fuerat in Italia, qui Anchemolo filio
Casperiam superduxit novercam: hanc privignus stupravit. Quo
cognito cum eum pater persequeretur et ad poenam vocaret, fugiens
ille se ad Turnum contulit.

392. SVIS etiam suis: Lucanus «et amissum fratrem lugentibus
offert».

393. DISCRIMINA differentias.

394. THYMBRE pro ‘Thymber’, metri causa metaplasmum fecit.
EVANDRIVS ABSTVLIT ENSIS possessivum est modo, non patronymicon.

396. SEMIANIMESQVE MICANT DIGITI FERRVMQVE RETRACTANT Ennii est,
ut «oscitat in campis caput a cervice revulsum, semianimesque
micant oculi lucemque requirunt»: quem versum ita transtulit ad
suum carmen Varro Atacinus.

397. TVENTES modo videntes, alibi defendentes.

398. DOLOR ET PVDOR sic Mezentio «aestuat ingens uno in corde
pudor mixtoque insania luctu».

399. FVGIENTEM RHOETEA PRAETER praeterfugientem.

400. FVIT ILO subaudis: ad mortem Ili hoc spatium fuit tantum, et
haec sola mora, quo minus Ilus periret.

402. TEVTHRA ab eo quod est ‘hic Teuthras huius Teuthrae’,
quomodo ‘Aeneas Aeneae’.

403. TYREN ab eo quod est ‘hic Tyres’.

405. OPTATO id est ex voto: per aestatem enim venti frequenter
optantur et quasi contingere videntur ex voto.

407. EXTENDITVR VNA sicut duces diversis locis commissa praelia
continuaverant.

408. ACIES VVLCANIA ideo abusus est, quia comparatio ad bellum
pertinet: nam de igne aciem dicere satis incongruum est: ergo
‘acies Vulcania’ vis ignis, quae late per campos effunditur.

409. VICTOR cui vota processerunt, voti compos, ἐπιτυχών. OVANTES
abusio est, non proprietas.

410. COIT OMNIS IN VNVM unanimiter omnes fortiter faciunt.

411. SED BELLIS ACER ‘sed’ modo inceptiva particula est, ut in
Sallustio saepius, sicut ‘at’ interdum: nam non est
coniunctio ratiocinantis.

412. IN SVA COLLIGIT ARMA post scutum se clausit, alibi «et se
collegit in arma».

415. ELATAM IN IVGVLVM iugulo suo vulnus minantem.

417. FATA CANENS quasi divinus. Alii ‘cavens’ legunt; secundum
quod non statim et divinus: nam et ab aliis audita cavere
potuerat.

418. CANENTIA LVMINA aut hypallage est pro ‘ipse canens’: aut
physicam rem dixit; dicuntur enim pupillae mortis tempore
albescere.

419. INIECERE MANVM PARCAE traxerunt debitum sibi. Et sermone
usus est iuris: nam manus iniectio dicitur quotiens, nulla
iudicis auctoritate expectata, rem nobis debitam vindicamus.

421. DA NVNC THYBRI PATER vicinum invocat numen, circa cuius
ripas bella tractantur: sic supra «tu dea, tu praesens nostro
succurre labori».

423. TVA QVERCVS in tuis ripis creata.

424. AVDIIT modo exaudiit et ad effectum deduxit, paulo post
tantum audiit, ut «audiit Alcides iuvenem». DVM TEXIT dum
spoliat; nam tempus praesens est, non praeteritum ab eo quod est
‘tego’: sic Plautus «ego hunc hominem hodie texam pallio».

426. AT NON CAEDE VIRI TANTA PERTERRITA SINIT AGMINA subaudis
‘esse’.

428. NODVMQVE MORAMQVE bene addidit ‘moram’, ne ‘nodum’ aliud
acciperemus: nam ‘nodus’ proprie est densa peditum multitudo,
sicut ‘turma’ equitum, ut lectum est in disciplina militari.
‘Nodum’ ergo pro difficultate accipe, quae vix possit resolvi.

430. GRAIS INPERDITA CORPORA TEVCRI quos Graeci perdere
nequiverunt. Teucros autem accipimus quos secum duxit Aeneas; nam
ait «quorum de numero qui sese in bella sequantur praestantes
virtute legit». Aliter non procedit: nam paulo post erupturi sunt
qui obsidentur in castris.

432. EXTREMI ADDENSENT ACIES Lucanus «quantum pede prima relato
constringit gyros acies». ‘Denseo’ autem secundae coniugationis
est. NEC TVRBA MOVERI TELA MANVSQVE SINIT Lucanus «gladiosque
suos conpressa timebat».

438. MAIORE SVB HOSTE sub hostilitate: nam sub diversis hostibus
pereunt.

444. AEQVORE IVSSO pro ‘ipsi iussi’. Et est usurpatum
participium: nam ‘iubeor’ non dicimus, unde potest venire
‘iussus’. Sic ergo hic participium usurpavit, ut Horatius verbum,
dicens «haec ego procurare et idoneus imperor et non invitus».
Ergo satis licenter dictum est, adeo ut huic loco Probus alogum
posuerit.

445. TVM deinde.

448. TYRANNI regis superbi.

449. AVT SPOLIIS EGO IAM RAPTIS LAVDABOR OPIMIS AVT LETO insigni
dilemma argumentum, quod est ab utraque parte firmissimum et
concludit adversarium. SPOLIIS OPIMIS quae dux duci detrahit, ut
diximus supra, sunt spolia opima.

452. FRIGIDVS ARCADIBVS COIT IN PRAECORDIA SANGVIS praesagio
mortis futurae.

454. SPECVLA CVM VIDIT AB ALTA hoc ad currus altitudinem spectat,
leo ad Turni violentiam atque feritatem. Et est ordo: utque leo
advolat, talis est Turni imago venientis.

457. CONTIGVVM postquam vidit eum venisse intra iactum teli,
scilicet ut posset feriri.

458. IRE PRIOR PALLAS subaudis ‘voluit’. FORS fortuna, propter
illud «audentes fortuna iuvat».

461. TE PRECOR ALCIDE supra contra inferiorem hostem fluminis
imploravit auxilium: nunc contra hostem maiorem viribus deum
invocat virtute praestantem.

462. CERNAT SEMINECI ad illud quod ait Turnus ‘cuperem ipse
parens spectator adesset’ hic dicit ‘ipse suum cernat interitum’.

463. VICTOREMQVE FERANT MORIENTIA LVMINA TVRNI Donatus dicit
‘meminerint’, sed melius est ‘sustineant’, quasi pondus et
poenam: nec enim meminisse possunt oculi.

465. LACRIMASQVE EFFVNDIT INANES hic ostendit eventum futurum.

467. STAT SVA CVIQVE DIES sectis philosophorum poetae pro
qualitate negotiorum semper utuntur, nec se umquam ad unam
alligant nisi quorum hoc propositum est, ut fecit Lucretius, qui
Epicureos tantum secutus est. Scimus autem inter se sectas esse
contrarias: unde fit ut in uno poeta aliqua contraria inveniamus,
non ex ipsius vitio, sed ex varietate sectarum. Illud namque
quod ait in quarto «sed misera ante diem», Epicureorum est, qui
casibus cuncta concedunt: nunc quod dicit ‘stat sua cuique dies’,
stoicorum est, qui dicunt fatorum statuta servari. Sane
prudenter fecit ut fluxam et vagam opinionem Epicureorum daret
homini - nam illud ex persona poetae dictum -, hanc autem validam
daret Iovi: nam stoici et nimiae virtutis sunt et cultores
deorum. ‘Stat’ fixa est. ‘Dies’ tempus vitae; nam feminino usus
est genere: cum enim masculino utimur, re vera diem significamus.
BREVE TEMPVS VITAE quia quandoque finitur: ipse paulo post
«Rhaebe diu, res si qua diu mortalibus ulla est, viximus», item
Cicero «quid est enim hoc ipsum diu, in quo est aliquid
extremum?».

468. OMNIBVS EST magna consolatio, quae ostendit non esse dolenda
communia. SED FAMAM EXTENDERE FACTIS contra illud quod
occurrebat, vitanda esse ardua, si brevis est vita, dicit ideo
amandas esse virtutes, ut vitae brevitas fama et gloriae meritis
possit augeri.

469. OPVS officium.

470. GNATI DEVM ut Achilles Thetidis, Memnon Aurorae, Ascalaphus
Martis.

471. SARPEDON secundum Vergilii declinationem, ut «nothum
Sarpedonis alti», paenultima habebit accentum in nominativo;
secundum Homerum, qui et Sarpedontos et Sarpedonos facit, et
ultima et paenultima. ETIAM SVA TVRNVM multi ‘en iam’ legunt, ut
sit ‘ecce’. Et pertinet ad consolationem si cito periturus est
ille qui vincit.

472. METAS fines, ut «his ego nec metas rerum nec tempora pono».
PERVENIT bene ad exprimendum celerem mortis adventum praeterito
usus est tempore.

473. RVTVLORVM REICIT ARVIS respiciendo fecit partem feliciorem,
ut «aspice nos hoc tantum»: quicquid enim Iuppiter videt, admodum
iuvat. REICIT ‘re’ naturaliter brevis est et eam pro longa
posuit: sic alibi «reice, ne maculis infuscet vellera pullis»:
quod licet possit excusari, quia cum facit ‘reieci’, ‘i’ inter
duas vocales posita, producit superiorem, ut dicamus longam eam
esse spe, quia per declinationem longa futura est: tamen quia in
hac re argumentum magis est quam ratio, dicamus ectasin factam,
quae poetis plerumque conceditur.

475. FVLGENTEM DIRIPIT ENSEM ne iacto telo inermis esset.

477. VIAM MOLITA hoc est cum difficultate quaesivit: per quod et
soliditas clipei, et minus firmus hastae iactus ostenditur.

481. NVNC MAGE SIT legitur et ‘magis est’, unus tamen sensus est.
Sed si ‘mage’ legamus, propter metrum dictum est pro ‘magis’,
sicut etiam ‘pote’ pro ‘potis’: Persius «qui pote? vis dicam?
nugaris, cum tibi, calve»: quod adeo in usum venit, ut etiam in
prosa inveniatur: Cicero in frumentaria «mage condemnatum hominem
in iudicium adducere non posse». PENETRABILE pro ‘penetrale’
dicitur: nam quod penetrat ‘penetrale’ dicitur, quod autem
penetratur ‘penetrabile’.

484. CVSPIS INGENS ita accipiendum est, ne incongruum sit, de
puero si dixeris ‘ingens pectus’. Sane cuspidem abusive pro
hastae mucrone posuit.

485. ET PECTVS PERFORAT hic subdistinguendum, ut ‘ingens’, sicut
diximus, ad superiora possit referri.

487. ANIMVSQVE SEQVVNTVR pro anima: nam animus consilii est,
anima vitae.

491. REFERTE EVANDRO potest et hic distingui, potest et supra
‘referte’, ut sit ‘Euandro remitto qualem meruit filium’.

493. SOLAMEN HVMANDI EST quia solacium est viventium, humare
defunctos.

494. STABVNT constabunt. PARVO non parvo periculo.

496. BALTEI potest et synaeresis esse ‘baltei’, potest et
hypermetrus versus; nam sequens a vocali inchoat. Balteus autem a
numero singulari masculini est tantum generis: Iuvenalis
«balteus et tunicae et cristae»: in numero vero plurali et
neutri: idem Iuvenalis «quotiens rumoribus ulciscuntur baltea».

497. INPRESSVMQVE NEFAS insculptum Danaidum nefas. Donatus tamen
‘inpressum’ dicit coactum, quod a patre conpulsae sunt facere.

499. CLONVS EVRYTIDES laus ab artifice, ut «mira quem fecerat
arte Lycaon», item «divini opus Alcimedontis».

501. NESCIA MENS HOMINVM quia propter hunc periturus est balteum,
quem nunc se sustulisse laetatur.

502. SVBLATA elata.

503. MAGNO CVM OPTAVERIT scilicet pretio: sic alibi «et magno
mercentur Atridae». Et est sensus talis: erit tempus quo Turnus
optabit quovis pretio redimere, ne ipse Pallantem occidisse
videatur.

505. MVLTO GEMITV cum multo gemitu.

507. O DOLOR hos duos versus plerique a poeta dictos volunt, alii
a sociis qui reportant cadaver. ‘Dolor’ autem propter ‘haec te
prima dies bello dedit, haec eadem aufert’, ‘decus’ propter ‘cum
tamen ingentes Rutulorum linquis acervos’.

510. CERTIOR AVCTOR id est nuntius verus.

511. TENVI DISCRIMINE LETI modico mortis interstitio: per quod
magna Pallantis virtus ostenditur, quo interempto omnis est in
fugam conversus exercitus.

512. VERSIS fugatis.

513. LATVM LIMITEM ARDENS AGIT PER AGMEN id est facit: sic
melius, quam si dicas ‘latum per agmen’. Ergo sic intelligamus,
aut per ordinem, aut per hypallagen; nam et supra sic ait «haec
ego vasta dabo et lato te limite ducam».

515. PALLAS EVANDER IN IPSIS OMNIA SVNT OCVLIS erat rectum:
Pallas, Euander, mensae quas advena primas tunc adiit, dextraeque
datae, in ipsis omnia sunt oculis. Sed perite scissa est
narratio, per quam animus Aeneae perturbatus exprimitur.

519. INFERIAS QVOS IMMOLET VMBRIS inferiae sunt sacra mortuorum,
quod inferis solvuntur. Sane mos erat in sepulchris virorum
fortium captivos necari: quod postquam crudele visum est, placuit
gladiatores ante sepulchra dimicare, qui a bustis bustuarii
appellati sunt.

520. CAPTIVO SANGVINE pro ‘captivorum’, ut «captive pendent
currus», item «captivaque vestis congeritur»: et est, ut diximus,
speciosus ornatus.

521. MAGO dativus est, ut supra «Ilo namque procul».

522. SVBIT subsidit.

524. PER PATRIOS MANES ET SPES SVRGENTIS IVLII per eas personas
rogat, propter quas precatur.

526. PENITVS DEFOSSA TALENTA multi enim divitias suas obruebant:
unde Horatius «quid iuvat inmensum te argenti pondus et auri
furtim defossa timidum deponere terra?» Sane melius ‘infossa’
diceret, quam ‘defossa’, ad quod est metri necessitate conpulsus:
nam fugit dubiam syllabam.

528. NON HIC VICTORIA TEVCRVM VERTITVR Lucanus «non pondera
rerum, nec momenta sumus».

532. GNATIS PARCE TVIS qui in Vergilium scripsit declamationes,
de hoc loco hoc ait: ‘inprobus es, qui aut regi dones, aut filios
exheredes’. ‘Parce’ autem est secundum antiquos ‘serva’, ut apud
Lucilium et Ennium invenitur. ‘Gnatis parce tuis’, atqui supra
dixit «gnatoque patrique». Quo modo ait ‘gnatis’? Non est
contrarium: nam ‘liberos’ etiam unum dicimus filium, adeo ut
Terentius etiam filiam ‘liberos’ dixerit, ut in Hecyra «qui illum
dignum decreverunt, suos cui liberos committerent», ubi pater de
filio ad uxorem loquitur. Ergo usurpavit, respiciens ad
‘liberos’, ut gnatos de uno diceret. COMMERCIA vicissitudines et
ignoscendi facultatem.

537. NEC PROCVL HAEMONIDES hoc nomen licet possit esse
patronymicon, quia in ‘des’ exit, ut dicamus Haemonis filius,
tamen melius est ut id proprium esse dicamus, quia nusquam aliud
nomen eius aut praemissum est aut secutum: ergo simile est
patronymico, ut sit ‘Haemonides’ sicut Thucydides.

538. INFVLA fascia in modum diadematis, a qua vittae ab utraque
parte dependent: quae plerumque lata est, plerumque tortilis de
albo et cocco.

539. INSIGNIBVS ARMIS Asper sic legit et utitur Sallustii
exemplo, qui ait «equo atque armis insignibus»: Probus vero
‘insignibus albis’ dicit legendum, ut vestes albas accipiamus,
quae sunt sacerdotibus congruae, sicut Statius de Amphiarao
dicit.

540. CAMPO per campum.

541. IMMOLAT quasi victimam, ut ille consueverat: nam hoc verbo
ad sacerdotis nomen adlusit. INGENTIQVE VMBRA TEGIT aut
magnitudine corporis sui obumbrat eius cadaver: aut ‘ingenti
umbra’, id est morte tegit, ut «in aeternam clauduntur lumina
noctem»: aut ‘ingenti umbra tegit’ secundum usum accipiendum, id
est insultatione eum opprimit et adumbrat. SERESTVS Serestos duos
intellegamus, unum in castris et unum cum Aenea: nam Troiani
nondum erupere de castris, ut intellegamus eum quem supra dixit.
Ergo duo sunt; nec mirum, cum et ipse dixerit, quod exemplo esse
possit «Assaracique duo».

542. LECTA REFERT proprie dixit: nam spolia quae aptantur
tropaeis, legi dicuntur, id est eligi. TROPAEVM declinatio latina
est, unde paenultima habebit accentum; in numero vero plurali
quia tropaea dicimus, sicut Graeci, nec aliquid inde mutilamus,
erit in antepaenultima accentus, sicut apud Graecos.

543. INSTAVRANT ACIES κατὰ τὸ σιωπώμενον ante fusas accipimus ex
eo quod dixit ‘instaurant’. VVLCANI STIRPE CREATVS notandum
stirpem de patre dictam, cum semper de longi generis
significatione dicatur.

545. DARDANIDES patronymicon a maioribus.

547. DIXERAT ILLE ALIQVID proverbialiter dictum est, ac si
diceret, non mirum sic occisum esse eum qui sibi plurimum
adrogabat.

548. CAELOQVE ANIMVM FORTASSE FEREBAT forte exaequaverat caelo,
ut de Aenea Drances «quibus caelo te laudibus aequem».

551. SILVICOLAE FAVNO DRYOPE QVEM NYMPHA CREARAT Faunus hoc loco
quidam rusticus intellegendus est, non deus, sicut supra Anxyr,
quem legimus Iovem. Nonnulli etiam nympham non deam volunt, sed
graece sponsam dictam, ne incredibile sit ex duobus numinibus
procreatum esse mortalem: quamquam haec numina secundum
Aristotelem aliquando moriantur.

552. ILLE REDVCTA id est longa, ut «interea videt Aeneas in valle
reducta». Et intellegimus protenta hasta Tarquiti arma esse
inpedita. Alii ‘reducta’ retro acta dicunt, quod non procedit.

557. ISTIC NVNC sarcasmos est, id est hostilis inrisio.

558. PATRIO SEPVLCHRO etiam hinc apparet, Faunum hominem fuisse.

560. INPASTI ita avidi, ut semper credantur inpasti, sicut de
harpyiis dixit «et pallida semper ora fame», quasi fame.

564. AVSONIDVM pro ‘Ausonidarum’, sicut ‘deum’ pro ‘deorum’: nam
‘Ausonidum’ a genere feminino venit ut ‘haec Ausonis’, ‘hae
Ausonides’. ‘Ausonidarum’ vero venit ab eo quod est ‘hic Ausonida
huius Ausonidae’. TACITIS REGNAVIT AMYCLIS inter Caietam et
Terracinam oppidum constitutum est a Laconibus, qui comites
Castoris et Pollucis fuerunt et ab Amyclis, provinciae Laconicae
civitate, ei inditum nomen est. Lacones itaque isti cum secundum
Pythagoream sectam a caede omnium animalium abstinerent - unde
Iuvenalis «cunctis animalibus abstinuit qui tamquam homine» - et
ex vicinis paludibus natas serpentes occidere nefas putarent, ab
iisdem interempti sunt: unde Amyclas tacitas dicit, id est
Pythagoreas: nam Pythagorica virtus est quinquennale silentium.
Est et alia expositio: cum frequenter falso nuntiarentur hostes
et inani terrore civitas quassaretur, lata lege cautum est ne
quis umquam hostis nuntiaret adventum. Postea cum vere hostis
veniret, nullo nuntiante, ex inproviso civitas capta est: unde
tacitae Amyclae dictae sunt, quod periere silentio. Hinc est quod
ait Lucilius «mihi necesse est loqui: nam scio Amyclas tacendo
perisse».

565. AEGAEON QVALIS ipse est et Briareus. IGNEM PECTORIBVS
ARSISSE Asper dicit, ignem hunc animae intellegendum calorem,
venientem ex ferocia, ut sit ‘cum vim suae crudelitatis
efflaret’. Alii ignem hunc fulminis volunt, ut sit dictum
quemadmodum in primo «illum expirantem transfixo pectore
flammas». Sane notandum ‘ignem arsisse’, cum igni alia res
ardeat.

569. SIC ut non unam manum putares: namque ad hoc pertinet
comparatio, ut intellegamus, eum multitudinis vice dimicasse.

570. INTEPVIT MVCRO nimia scilicet caede.

571. QVADRIIVGES propter homoeoteleuton noluit dicere
‘quadriiugos’, et contulit se ad aliam declinationem: nam et et
‘quadriiuges’ et ‘quadriiugos’ dicimus, sicut ‘inermis’ et
‘inermus’, ‘exanimis’ et ‘exanimus’.

572. ATQVE ILLI equi scilicet, nam ad superiora retulit: quod
sciendum est esse vitiosum; interposuit enim ‘adversaque
pectora’. LONGE GRADIENTEM longis gradibus incedentem: et est
militaris incessus.

575. BIIVGIS erit nominativus ‘hic biiugus’: nam biiugibus
faceret, si esset tertiae formae ab eo quod est ‘hic biiugis,
huius biiugis’.

581. NON DIOMEDIS EQVOS NEC CVRRVS CERNIS ACHILLIS duos obicit a
quibus est victus Aeneas, nec tamen usquequaque: nam eorum
impetus evitavit.

585. DICTA PARAT potest legi et ‘dicta parat contra’.

586. PRONVS PENDENS ‘pronus’ nomen est, nam et comparatur, ut
‘pronior’. Si autem participium esset, fieret vitiosa elocutio
sine interpositione coniunctionis.

587. PROIECTO extento, ut «proiectaque saxa Pachyni».

592. LVCAGE NVLLA TVOS CVRRVS FVGA SEGNIS EQVORVM PRODIDIT A. V.
V. E. H. V. haec adlocutio contraria est superiori, hoc enim
continet: obiecisti mihi quod sim et a Diomede et ab Achille
conversus in fugam; te vero, o Lucage, nec equorum tarditas
prodidit, quod mihi contigit cum a Diomede occisus est Pandarus
qui in eodem curru dimicabat, nec aliqua umbra equi tui sunt
territi, quod factum saepius in Homero legitur, sicut paulo post
Turnum cogit imago bella deserere. Potest tamen et ad illud
referri quo tempore eum ab Achille nube cava Neptunus eripuit, ut
in quinto commemoratur.

594. IPSE ROTIS SALIENS sarcasmos est; nam per inrisionem dictum
est: ille enim vulneratus ceciderat. ‘Rotis’ curru, a parte
totum.

598. SINE permitte, relinque, patere, συγχώρησον.

601. LATEBRAS ANIMAE PECTVS definitio est pectoris.

602. EDEBAT quasi ad spectaculum: unde et munerum editores
vocantur.

608. VT REBARE ut arbitrabaris, verum est quod Troiani Veneris
virtute nituntur. Et dictum est per ironiam: nam superfluo quidam
hanc orationem simpliciter dictam volunt, ut re vera dicat
Iuppiter per se nihil posse Troianos. Quod falsum est, adeo ut
Iunonis oratio ad ironiam, non ad simplicia verba respondeat. NEC
TE SENTENTIA FALLIT hoc per parenthesin dictum est.

609. VIVIDA fortis, ut «sed bello vivida virtus».

611. CVI IVNO SVMMISSA humilis. Et quia intellexit obliqua
Troianorum accusatione inpugnari suum pudorem, etiam ipsa
respondet oblique.

612. TRISTIA severa: Terentius «tristis veritas inest in vultu
atque in verbis fides», item contra Vergilius «furias amnemque
severum».

615. QVIN ut non: nam adfirmativa particula est.

617. NVNC PEREAT TEVCRISQVE PIO DET SANGVINE POENAS ductus est;
nam non agit ut pereat, sed magis favet eius saluti. Quod autem
dicit ‘pio sanguine’, Aeneae eum latenter exaequat, qui ubique
inducitur cultor deorum.

618. ILLE TAMEN quamquam moriturus est, tamen a diis originem
ducit. NOSTRA divina.

619. QVARTVS PATER abavus: nec est contrarium illud «cui Pilumnus
avus»: potuit enim fieri ut et avus eius et abavus a Pilumno
Pilumni nominarentur.

622. SI MORA PRAESENTIS LETI ex Iovis concessione quali arte
egerit Iuno, cognoscitur, scilicet ut Turnus posset evadere.
CADVCO morituro.

623. PONERE facere, sic Lucilius Homerum secutus, qui ait ἄλγε᾿
ἔθηκε id est fecit.

625. HACTENVS INDVLSISSE VACAT ingenti arte locutus est: nam
dicendo ‘vacat’ ostendit, supra hoc breve spacium ulterius bonam
stellarum inradiationem Turni fata differre non posse: unde non
ait ‘indulsisse libet’, sed ‘vacat’, ac si diceret: iam undique
in mortem truditur Turnus, hoc tantum vacat spatium. Hinc est
quod et supra ait «metasque dati perenit ad aevi».

626. VENIA VLLA beneficium, quod te speras mereri.

628. QVAE VOCE GRAVARIS quae negas fato; vox enim Iovis fatum
est: Statius «et vocem fata secuntur». Hoc autem dicit: utinam
quae negas voce, id est fato, mente praestares. Nam si Iovis vox
fatum est, potest aliud fati ordinem commutare. ‘Gravaris’ autem
negas, graviter fers. Et hac elocutione non nisi per accusativum
utimur, ut si dicas ‘gravor adventum tuum’, id est graviter fero,
gravor praesentiam tuam: nam et ipse sic dixit ‘quae gravaris’.
Aliter non dicimus in hac significatione. Similiter etiam
accusativo casu utimur, cum volumus absolutam facere elocutionem
et per gerundi modum aliquid dicere, ut ‘petendum mihi est equum,
codicem, byrrum’ - hinc Vergilius «aut pacem Troiano ab rege
petendum», Sallustius «castra sine vulnere introitum» - nam si
dixeris ‘petendus est codex’, iam non per gerundi modum, sed
participialiter loqueris.

629. RATA firma, perpetua.

631. VERI VANA FEROR sum veritatis ignara.

634. NIMBO SVCCINCTA nubibus, quia praemisit ‘agens hiemem’: quod
nisi esset, splendorem acciperemus, qui est circa corpus deorum.

636. NVBE CAVA erit nominativus ‘haec nubes’; nam ‘nubs’ non
dicimus, quod ait Livius Andronicus, qui primus edidit fabulam
[Latinam] apud nos.

638. IVBASQVE propter equinam caudam, quae esse solebat in
galeis, ut «cristaque hirsutus equina».

639. DIVINI ADSIMVLAT CAPITIS hoc ex persona poetae dictum est,
intuentis futura: nam post mortem in numerum referetur deorum.
INANIA nec a membris, nec a mente venientia.

641. OBITA sumpta, suscepta et conpleta.

643. EXVLTAT ‘exultare’ est gaudere, et per se plenum est: nam
‘insultare’ est irridere inimicos. Et dicimus ‘insulto tibi’,
licet Sallustius dixerit «multos ab adulescentia bonos
insultaverat»: quamvis possit illic alia esse significatio, id
est in multos bonos insultaverat, hoc est impetum fecerat.

644. INRITATQVE VIRVM TELIS ideo hac arte agit Iuno et imagine
decipit Turnum, quia si ei ex aperto fugam suaderet, more viri
fortis ille fugae praeponeret mortem, cum praesertim ipse in
sequentibus dicat «usque adeone mori miserum est?».

648. TVRBIDVS elatus adrogantia, tumens.

650. TELLVS QVAESITA PER VNDAS sic alibi «en agros et quam bello,
Troiane, petisti Hesperiam metire iacens».

651. VOCIFERANS SEQVITVR sequens clamabat, non ante dixit et sic
est secutus.

652. NEC FERRE VIDET SVA GAVDIA VENTOS proverbium est ‘venti
ferunt gaudia’, id est laetatur incassum: sic supra «sed aurae
omnia discerpunt», item «partem mente dedit, partem volucres
dispersit in auras».

653. FORTE RATIS descriptio per parecbasin facta, non enim a
superioribus pendet, sed ante dictis adiungitur, ut «insula
Sicanium iuxta latus». Has autem descriptiones esse aptas et
raras convenit, sicut etiam Horatius docet in arte poetica,
dicens «purpureus late qui splendeat unus et alter adsuitur
pannus»: sunt enim ornatui. CREPIDINE SAXI crepido est abrupti
saxi altitudo. Sane hoc loco antiptosis facta est propter metrum:
‘coniuncta’ ergo ‘crepidine’ pro ‘crepidini’, sicut «haeret pede
pes» pro ‘pedi’.

655. OSINIVS ipse est quem supra Massicum dixit. Ergo, ut
diximus, [si] Osinius proprium est, Massicus appellativum: licet
possit fieri ut duo nomina unius sint, ut Numa Pompilius,
Alexander Magnus. CLVSINIS ORIS Tusciae civitate.

658. TRANSILIT hoc sermone festinantis celeritas indicatur.

659. RVMPIT SATVRNIA FVNEM ne deprehenso dolo ad bellum rediret.

661. ILLVM AVTEM AENEAS ABSENTEM IN PROELIA POSCIT sic melius,
quam sicut non nulli volunt – Vrbanus namque sic legit - ‘ille
autem Aenean absentem in proelia poscit’, ut ‘obvia multa virum
dat corpora morti’ de nautis in navi inventis intellegamus. Quod
non procedit; nam absens dicitur qui recedit: quod nunc Turno
congruit, non Aeneae qui interest proeliis.

665. MEDIO ad medium. TVRBO vis venti.

666. IGNARVS RERVM artis per quam evaserat.

668. OMNIPOTENS GENITOR duo antonomasiva pro uno proprio, ut
«Tritonia Pallas». TANTON pro ‘tantone’. Et constat mutilatas
partes orationis accentum in eodem loco habere, in quo etiam
integrae habuerunt: nam moria, id est minores particulae, ut
‘que, ne, ve, ce’, quotiens iunguntur aliis partibus, ante se
accentum faciunt, qualislibet sit syllaba quae praecedit, sive
brevis sive longa, ut ‘musaque, huiusve, illucce, tantone’: et
haec mutilata similiter proferuntur, scilicet sub eodem accentu.

670. QVEMVE REDVCIT? qualem, ut «hunc ego te Euryale aspicio?» et
quasi nescius sui est in tanta rerum permutatione.

671. LAVRENTISNE ITERVM M. quasi deliberatio est.

672. QVID MANVS ILLA VIRVM? syllepsis per genus: nam a manu, id
est multitudine, ad viros transitum fecit.

674. PALANTES VIDEO intellegimus eum non longe a terris fuisse:
nam quod ait supra ‘medio fert aequore’, ut diximus, ‘ad medium’
accipiendum est. Aut quia medium dicitur omne quod est inter
finem et initium, ut «interea medium Aeneas iam classe tenebat».
GEMITVMQVE CADENTVM ACCIPIO hinc apparet de Aenea dictum ‘obvia
multa virum demittit corpora morti’.

675. IMA TERRA dolet sibi etiam infelicium vota sublata: siquidem
in mari constitutus optare hiatum non potest terrae. Imam autem
terram prudenter dixit, quae continet maria.

676. MISERESCITE VENTI pro petentis qualitate nonnumquam etiam
mors videtur esse miseratio, ut hoc loco, item supra «figite me,
si qua est pietas».

677. ADORO ‘ad’ vacat, et est metri causa additum.

678. SYRTIS ubi harenosa sunt loca syrtes vocantur: ergo
‘inmittite me ad saeva vada syrtium’ aut harenosa loca, aut re
vera ad syrtes, id est mundi extrema, quo me nec fama comitetur.

681. MVCRONE INDVAT aut καταχρηστικῶϛ dixit ‘induat’ pro
‘feriat’: aut hypallage est pro ‘mucronem suo induat corpore’. Si
enim ‘induere’ est vestire, non mucrone corpus induitur, sed
induitur mucro corpore, id est tegitur et vestitur.

682. CRVDVM crudelem, cruentum.

686. ANIMI MISERATA pro ‘animo miserata’: nam figurate locutus
est, sicut «o praestans animi» pro ‘animo’, id est illa re.

688. AD VRBEM Ardeam. Et ideo sic longe, ne ex propinquo statim
rediret, et ut eum adfectus retineret parentis.

689. AT IOVIS INTEREA MONITIS novimus sacrilegum esse Mezentium,
Iovem etiam et hortatum esse alios deos, ut a bello desisterent,
et dixisse «rex Iuppiter omnibus idem». Quomodo ergo procedit ‘at
Iovis interea monitis’? Dicimus primum, Iovem iustitiae favere,
non partibus: quod si est, iure Mezentium in Turni locum facit
venire, ut iustum proelium inveniatur, ne una penitus pars a
ducibus sit destituta. Quod autem dicitur, sacrilegum Iuppiter
admonere non debuit, non admonet, ut vincat, sed ut possit
perire. Illud etiam frustra quaeritur, quemadmodum numini
sacrilegus obtemperare potuerit, cum Mezentium non aperte
Iuppiter moneat, sed ei iniciat tale desiderium: unde est «dine
hunc ardorem mentibus addunt, Euryale? An sua cuique deus fit
dira cupido?» MONITIS ab eo quod est ‘haec monita’ hic venit
dativus; nam et ‘hos monitus’ dicimus, ut Persius «hos pueris
monitus patres infundere lippos». Sed a quarta declinatione nec
singulari dativo utimur nec plurali: nam unum nomen est de his,
quae licet duplicem habeant declinationem, tamen aliquibus eorum
casibus propter asperitatem non utimur, ut ‘laurui lauribus’, cum
et ‘huius laurus’ et ‘ab hac lauru’ dicamus.

691. CONCVRRVNT TYRRHENAE ACIES quae specialiter odio Mezentii in
bellum ruebant.

693. PRODIT IN AEQVOR extenditur: hinc Iuvenalis «quae pelago
occurrunt medio longeque relinquunt Italiam».

694. PONTO contra pelagus: nam dativus est.

697. FVGACEM velocem modo.

698. LATAGVM OCCVPAT OS pro ‘Latagi os occupat’ et est Graeca
figura, in Homero frequens, ut si dicas ἔκρουσεν Ἀχιλλέα τὸν
πόδα, id est Achillem percussit pedem pro percussit Achillis
pedem.

699. POPLITE PALMVM ea parte, qua plurimum poterat.

701. DONAT HABERE Graeca figura, ut «argenti magnum dat ferre
talentum».

705. CISSEIS Hecuba filia Cissei secundum Euripidem, secundum
alios Dymantis. Quod autem ait ‘face praegnas’, haec ratio est,
quia antequam pareret, faculam se peperisse vidit in somnis. VRBE
PATERNA OCCVBAT subaudis ‘Paris’: quod ut non diceret, metri est
necessitate conpulsus.

706. IGNARVM LAVRENS HABET ORA MIMANTA scilicet casus sui; vera
tamen est lectio ‘ignarum’, id est ignoratum, qui nesciretur: et
est supina significatio, sicut in quarto «liquitque volatile
ferrum nescius» pro ‘qui nesciebatur’.

708. ACTVS coactus in retia.

709. DEFENDIT texit, ut «hic mihi dum teneras defendo a frigore
myrtos». VESVLVS mons Liguriae iuxta Alpes. Liguria autem
cohaeret Tusciae, de qua fuerat Mezentius: unde satis est congrua
comparatio. MVLTOSQVE pro ‘multosve’: non enim vicina est palus
Laurentia monti Vesulo, ut possit unus idemque aper intellegi.
LAVRENTIA pro ‘laurens’: nam recta derivatio haec est.

710. PASTVS pro ‘pastum’, nam supra ait ‘quem’: ergo antiptosis
est.

711. INHORRVIT ARMOS id est armis inhorruit: aut certe in armos
horruit et erexit saetas.

713. TVTIS CLAMORIBVS praeter periculum.

714. IVSTAE IRAE propter illud «mortua quin etiam iungebat
corpora vivis componens manibusque manus atque oribus ora».

717. CVNCTATVR disponit se per omnes partes. TERGO scuto, ut «et
venit adversi in tergum Sulmonis».

719. CORYTHI DE FINIBVS Corythus est et civitas Tusciae, et mons,
et rex, pater Dardani: unde nunc ad quosvis potest referri.

720. GRAIVS HOMO oriundo quidem Graecus, sed qui nunc de Tuscia
venisset ad bellum.

721. MISCENTEM perturbantem.

722. PVRPVREVM PINNIS bene galeatum, ut «purpurei cristis
iuvenes», id est pulchri. PACTAE CONIVGIS hic ordo est:
conciliata primo, dein conventa, dein pacta, dein sponsa.

724. VAESANA FAMES alibi «et malesuada Fames». FVGACEM velocem.

725. SVRGENTEM crescentem, cornibus eminentem.

726. COMASQVE ARREXIT naturale enim est, ut irati leones erigant
iubas.

727. LAVIT ab eo quod est ‘lavo lavis’: nam hoc verbum et primae
est coniugationis et tertiae, a qua nunc ait ‘lavit’, item
Horatius «lavit amne crines», item «neque dulci mala vino
lavere».

731. INFRACTA aut valde fracta: aut re vera infracta.

732. ORODEN istum Oroden, virum fortem, intellegimus in fugam
necessitate conversum: nam ipse paulo post dicturus est ad
hortandos socios ‘pars belli haud temnenda viri, iacet altus
Orodes’.

735. FVRTO insidiis.

737. HAVD TEMNENDA VIRI Asper ‘viris’ legit. ALTVS magnus, ut
«sic pater ille deum faciat, sic altus Apollo».

738. PAEANA SECVTI paean proprie Apollinis laus est, sed abusive
etiam aliorum dicitur; unde Pindarus opus suum, quod et hominum
et deorum continet laudes, paeanas vocavit.

740. NEC LONGVM LAETABERE duo dixit: nec diu laetaberis, nec me
indefenso. Homeri autem more morienti dedit scientiam futurorum.
LONGVM pro ‘longe’: nomen pro adverbio posuit.

742. SVBRIDENS per iracundiam ridens loquitur: unde et illud per
inrisionem dictum accipitur ‘ast de me divum pater atque hominum
rex viderit’, id est viderit utrum Mezentio possit nocere ille
quem vos deorum et hominum creditis esse rectorem.

744. EDVXIT CORPORE TELVM quo facilius posset perire: Lucanus
«non eget ingestis, sed avulsis pectore telis».

745. DVRA QVIES blandae contraria: sic dictum est et ‘somnus
ferreus’.

747. CAEDICVS ALCATHOVM hoc loco est confusio in aliquibus
nominibus: nam quis sit Troianus, quis Rutulus, ignoratur.

748. RAPO Rapon dicitur, sicut Tarchon; sed metri causa ‘n’
detraxit, ut possit synaliphe fieri, sicut supra «haud procul
hinc Tarcho».

750. INFRENIS casu equi asperrimi, qui frenorum sperneret
regimen. Infrenos autem etiam homines dicimus, ut «hinc Numidae
infreni cingunt». Dicimus autem et infrenus et infrenis, sicut
inermus et inermis.

751. PROCESSERAT AGIS contra Messapum dimicaturus: quod nequivit
efficere, nam a Valero, ante quam ad Messapum perveniret, occisus
est.

752. HAVD EXPERS non ignarus virtutis parentum.

754. IACVLO ET LONGE FALLENTE SAGITTA iactu longe fallentis
sagittae: nam ἓν διὰ δυοῖν dixit, ut «hamis auroque trilicem»,
item «molemque et montes.

756. CAEDEBANT legitur et ‘cedebant’, id est terga vertebant,
secundum quod ‘ruebant’ insequebantur significat. Si autem
‘caedebant’, id est occidebant, ‘ruebant’ id est cadebant.

758. IRAM MISERANTVR INANEM generaliter dicit omnem iram
bellicam: ubi enim tam inanis iracundia est, quam in bello, ubi
ut pereamus irascimur?

761. PALLIDA TISIPHONE non ipsa dea, sed effectus furiae, hoc est
insania.

763. ORION CVM PEDES INCEDIT MEDII PER MAXIMA NEREI STAGNA Orion,
ut etiam in primo diximus, Oenopionis regis filius fuit, ei
concessus a Iove, Mercurio Neptunoque, susceptis hospitio. Hic
venator inmensi corporis fuit, qui quodam tempore susceptus a
rege, cum vellet eius filiam vitiare, ille iratus ei oculos
sustulit. Caecus itaque Orion cum consuleret quemadmodum oculos
posset recipere, responsum est ei, posse lumina restitui, si per
pelagus ita contra orientem pergeret, ut loca luminum radiis
solis semper offerret. Quod ille efficere ita potuit: nam cum
audisset strepitum cyclopum Iovi fulmina fabricantum, sono ad eos
ductus, unum de his suis humeris superposuit et eo duce oraculi
praecepta conplevit. Non autem incongrue fingitur ire potuisse
per medium pelagus, quasi filius pro parte Neptuni. Haec autem
comparatio pertinet ad solam corporis proceritatem. NEREI STAGNA
epitheto elevavit tapinosin more suo.

770. INPERTERRITVS prima est conpositio, non secunda: nam hoc est
‘perterritus’ quod et ‘territus’, et tunc est vera conpositio,
cum sermonis natura corrumpitur.

772. SPATIVM EMENSVS QVANTVM SATIS HASTAE speciosa elocutio.

774. VOVEO consecro et dico. PRAEDONIS praedones sunt qui
populandam alienam invadunt provinciam, alibi «perfidus alta
petens abrepta virgine praedo».

775. TROPAEVM tropaeum dictum est ἀπὸ τοῦ τρέπεσθαι, id est ab
hostium conversione: unde qui hostem fugasset, merebatur
tropaeum, qui autem occidisset, triumphum, ἀπὸ τοῦ θριαμβεύειν,
id est ab exultatione. Sciendum sane Lauso propriam ideo nihil
profuisse pietatem, quod in eum pater mente sacrilega munera
transferebat deorum et ei occisorum spolia devovebat.

778. ANTOREM erit nominativus ‘hic Antores’, quomodo ‘Diores’:
nam si ‘Antor’ fuerit nominativus, metri ratio non procedit:
omnia enim Graeca nomina ‘or’ terminata ‘o’ in obliquis casibus
corripiunt, ut ‘Hector Hectoris’, ‘Nestor Nestoris’, ‘Castor
Castoris’.

781. ALIENO VVLNERE telo quod in Aenean fuerat destinatum.
CAELVMQVE ASPICIT ut «alto quaesivit caelo lucem» item «hausit
caelum mentemque recepit»: naturaliter enim morientes cupiunt
saciari extremo lucis aspectu.

782. DVLCES MORIENS REMINISCITVR ARGOS inter physica signa
moriturorum etiam hoc legitur, patriae aspectum desiderare
perituros.

784. LINEA TERGA lino enim tegebantur scuta, ut posset inhaerere
pictura.

785. IMAQVE SEDIT INGVINE hypallage est ‘ima hasta’ pro ‘in imo
inguine’.

788. A FEMINE ut etiam supra diximus, secundum Caprum erit
nominativus ‘hoc femen’, licet nusquam lectum sit, ut etiam ipse
commemorat.

790. LACRIMAEQVE PER ORA VOLVTAE non viri fortis, sed filii est
considerata persona.

791. OPTIMA FACTA alii legunt ‘optime’. HIC in hoc bello: nam
adverbium est.

792. SI QVA FIDEM TANTO EST OPERI L. V. ‘tanto operi’ non de suis
carminibus dicit - nec enim sibi adrogaret - sed ‘tanto operi’,
id est pietati et virtuti tuae: nam hic est sensus: ego quidem
facta tua, o Lause, et mortem ex pietate venientem non silebo, si
tamen credet vetustas ex scelerato homine pium filium fuisse
procreatum.

794. INQVE LIGATVS pro ‘inligatusque’: et est tmesis cum
hysterologia.

795. INIMICVM HASTILE cuiusdam quasi picturae pompa describitur.

797. IAMQVE ADSVRGENTIS DEXTRAE iamque subiit mucronem Aeneae
dextra adsurgentis et plagam ferentis.

798. MORANDO SVSTINVIT moram iniciendo eius impetum lusit.

800. DVM GENITOR NATI PARMA P. A. de historia est: nam Scipio
Africanus cum esset vix annorum decem et septem, patrem suum
defendit in bello, nec cessit viginti et septem confossus
vulneribus.

804. PRAECIPITANT praecipitantur.

807. DVM PLVIT hic distinguendum: nam si iunxeris ‘dum pluit in
terris’, erit archaismos; debuit enim dicere ‘in terras’. Tamen
sciendum est hemistichium hoc Lucretii esse, quod ita ut invenit
Vergilius transtulit.

808. EXERCERE DIEM hypallage est pro ‘ipsi per diem exerceri’.

809. NVBEM BELLI DVM DETINET bellantum impetum sustinet, donec
deferveat. Et bene translationem fecit a vicina conparatione.

812. FALLIT TE INCAVTVM PIETAS TVA quod credis idcirco me pium
tibi veniam posse concedere, quia et ipse pietatis intuitu
dimicas pro patris salute. ‘Tua’ autem ‘pietas’ prudenter est
additum, quasi non a parente descendens.

815. FILA LEGVNT proprium fuerat ‘rumpunt’; tamen ‘legunt’ aut
colligunt est, aut transeunt, ut «litoraque Epiri legimus».
EXIGIT ENSEM PER MEDIVM poetica descriptio est: nam re vera fieri
non potuit, ut gladius et transiret per corpus iuvenis, et in
corpore iuvenis absconderetur: nam ‘exigit’ est ‘ex eo agit trans
corpus’.

817. PARMAM id est levia arma, non clipeum. ‘Minacis’ autem non
Lausi; non enim ipse minatus fuerat. Ergo ordo est ‘mucro
minacis’, Aeneae scilicet.

819. VITA PER AVRAS CONCESSIT MAESTA AD MANES id est anima. Et
abusive dictum est; nam ad inferos simulacrum pergit, non anima.

825. PRO LAVDIBVS ISTIS quia et contra fortiorem et pro patris
salute dimicare conatus est: ideo enim pluraliter ‘laudibus’
dixit.

826. PIVS AENEAS TANTA DABIT INDOLE DIGNVM propter vitandam
adrogantiam tertia persona usus est. ‘Indoles’ autem est proprie
imago quaedam virtutis futurae.

827. QVIBVS LAETATVS HABE TVA moris enim fuerat ut cum his rebus
homines sepelirentur quas dilexerant vivi.

828. SI QVA EST EA CVRA REMITTO aut more illo dixit quo solet
sepultura ad ipsa cadavera non pertinere - licet umbris, sicut in
sexto legimus, prosit - ut «si qua est ea gloria signant», item
de Pallante «vano maesti comitamur honore»: aut certe, si qua est
ea cura Mezentio, id est patri sacrilego, qui superos inferosque
contemnit.

830. AENEAE MAGNI DEXTRA CADIS sic alibi «nomen haud leve patrum
manibus hoc referes, telo cecidisse Camillae».

832. COMPTOS DE MORE CAPILLOS antiquo scilicet more, quo viri
sicut mulieres componebant capillos: quod verum esse et statuae
non nullae antiquorum docent, et personae quas in tragoedis
videmus similes in utroque sexu, quantum ad ornatum pertinet
capitis.

833. INTEREA dum haec geruntur. Et omnino sic est apud poetas
‘interea’, sicut apud Sallustium ‘eodem tempore’.

834. VVLNERA SICCABAT LYMPHIS nove et physice locutus est; nam
cum aqua omnia infundantur, ait siccari vulnus; fluxus enim
sanguinis aquarum frigore continetur. LEVABAT inclinatione
recreabat.

835. PROCVL modo ‘iuxta’ significat, ut «serta procul, tantum
capiti delapsa, iacebant».

836. GRAVIA ARMA QVIESCVNT bene ‘gravia’, ut et galeam arma, sed
levia intellegamus. Et talis est figura, sicut illa Sallustii
«leonem atque alias feras», ergo et leo fera est. ‘Quiescunt’
autem quasi in terra posita, quoniam galea, quae pendebat,
poterat et moveri.

838. COLLA FOVET sustinens se arboris trunco. FVSVS PROPEXAM IN
PECTORE BARBAM barbam in pectus fusam habens. Archaismos autem
est quod ait ‘in pectore’ pro ‘in pectus’, sicut alibi «mediis
effusus in undis» pro ‘in medias undas’.

839. MVLTA pro ‘multum’, sicut «et pede terram crebra ferit» pro
‘crebro’.

841. SVPER ARMA FEREBANT supra scutum, ut supra «inpositum clipeo
referunt Pallanta frequentes».

845. AD CAELVM TENDIT PALMAS increpans deos, quasi sacrilegus. Et
sciendum uno eodemque tempore non eum potuisse et inhaerere
corpori et manus ad caelum levare, licet poeta ista coniunxerit.
CORPORE INHAERET aut inhaeret Lauso suo corpore: aut certe
hysterologia est, ut sit ‘haeret in corpore’: melius tamen est ut
sit antiptosis pro ‘corpori’, ut «haeret pede pes» pro ‘pedi’.

848. PER VVLNERA SERVOR aut re vera ‘per vulnera’, quia per totum
eius corpus mucro transierat: aut invidiose ait ‘vulnera’ pro
‘vulnus’, sicut Terentius «non perpeti meretricum contumelias»,
cum de Thaide loqueretur.

850. NVNC DEMVM EXILIVM INFELIX NVNC ALTE VVLNVS ADACTVM solacio
enim viventis filii utrumque fuerat ante tolerabile.

851. IDEM EGO qui nunc causa tuae mortis fui, feci ut et exulis
et sacrilegi filius esse dicereris.

852. PVLSVS OB INVIDIAM excusat, ne merito expulsus esse
videatur.

854. OMNES PER MORTES per omnia mortis genera, id est per diversa
supplicia.

857. VIS ALTO VVLNERE TARDET alti vulneris violentia.

860. ADLOQVITVR MAERENTEM tristem. Haec enim animalia secundum
Homerum, cum sunt tristia, indicant dominorum mortem futuram.

861. RHAEBE DIV RES SI QVA DIV MORTALIBVS VLLA EST hoc loco
notant Vergilium critici, quod homini sacrilego dedit prudentem
sententiam: quam rem ratio naturalis excusat. Ea enim quae per
naturam movent animos, in quamvis personam cadunt, illa vero
tantum sunt prudentium, quae non nisi consilio et ratione
deprehenduntur: unde et Terentius servis dat plerumque sententias
prudentissimas quidem, sed quae se per naturam offerunt cunctis,
ut «ne quid nimis».

862. SPOLIA ILLA CRVENTA arma Aeneae, Lausi cruore perfusa - inde
intulit ‘et caput Aeneae’, per quod etiam spolia Aeneae
intellegimus - nam Lauso nihil detraxerat; dixit enim ‘arma,
quibus laetatus, habe tua’.

864. AVT APERIT SI NVLLA VIAM VIS aut si nullam ostendit
fortitudo rationem.

865. NEQVE ENIM FORTISSIME CREDO quod dignaberis habere dominos
Teucros, scilicet ignavos: nam hoc intellegimus ex eo quod dixit
equo ‘fortissime’. Plerumque enim ex alterius personae
vituperatione vel laude, quid de alia dicatur agnoscimus, ut hoc
loco Troianos vituperatos ex equi laude cognoscimus. Item alibi e
contra «et nunc ille Paris», scilicet adulter: nam illo loco ex
persona Paridis vituperatur Aeneas.

867. EXCEPTVS TERGO equo se praebente susceptus: quod
fieri plerumque conspicimus.

868. IACVLIS ONERAVIT A. aviditas saevientis exprimitur, ut
saepius.

876. INFESTA HASTA in vulnus parata, id est protenta.

879. QVA PERDERE POSSES deest ‘me’: nam hoc dicit, nisi extincto
filio nulla se ratione potuisse superari.

880. NEC DIVVM PARCIMVS VLLI quia Aeneas invocaverat deos, ut
‘sic pater ille deum faciat, sic altus Apollo’.

881. DESINE scilicet mortem minari: quoniam libenter moriturus
advenio.

884. VMBO scutum: nam a parte totum intellegimus.

885. LAEVOS EQVITAVIT IN ORBES secundum artem militiae: nam eques
stans facillime superatur a pedite. In laevam autem partem ideo
circuibat, ut Aeneae dexteram partem circumveniret, quae utique
nuda erat.

889. PVGNA INIQVA pedes contra equitem.

890. MVLTA MOVENS utrum in ipsum, an in equum tela torqueret, quo
vulnerato Mezentius carebat effugio. INTER TEMPORA id est in
frontem.

891. BELLATORIS EQVI per quem bellum geritur. Aliter hominem
dicimus bellatorem, qui bellum gerit.

894. INPLICAT inpedit. CERNVVS cernuus equus dicitur qui cadit in
faciem, quasi in eam partem cadens qua cernimus: unde et pueri
quos in ludis videmus ea parte, qua cernunt, stantes, cernuli
vocantur, ut etiam Varro in ludis theatralibus docet.

895. CLAMORE INCENDVNT CAELVM implent. Et abusive dixit. TROESQVE
gaudio. LATINIQVE dolore.

899. HAVSIT CAELVM M. R. hoc est aerem: Lucretius «in hoc caelo,
qui dicitur aer». Et hoc dicit: postquam respiravit et mentem
recepit post perturbationem ex equi venientem ruina.

900. HOSTIS AMARE aspere. Et hoc Homeri est de telo dictum, quod
hic ad hominem transtulit: ille enim ait πικρὸν ὀιστόν.

901. NVLLVM IN CAEDE NEFAS mori viro forti nefas non est, nec ego
sic ut vincerem veni, hoc est cum voluntate procumbo.

902. NEC TECVM MEVS HAEC PEPIGIT MIHI FOEDERA LAVSVS hoc est non
cum hoc pacto a te Lausus recessit, ut vitam requiram. ‘Foedera’
autem ‘pepigit’ per translationem dixit, id est non sic pugnavit
Lausus, ut ullum mihi vitae relinqueret desiderium.

903. VENIA beneficium, ut «orantes veniam».

905. HVNC ORO DEFENDE FVROREM inimicorum iram et post fata
saevire cupientem. ‘Defende’ autem est prohibe, ut «dum teneras
defendo a frigore myrtos». Et bene petit ab Aenea, quod scit eum
ultro concedere, ut probavit in filio: petit autem non de eius
pietate dubitans, sed timens iram suorum.

907. HAVD INSCIVS litotes figura: non enim dicit ‘non ignarus’,
sed expectans omnibus votis, ut «munera nec sperno», id est
libenter accipio. In hac autem figura plus cogitatur, quam
dicitur.

908. VNDANTIQVE ANIMAM DIFFVNDIT IN ARMA CRVORE ordo est ‘in arma
undanti cruore animam diffundit’, cuius sedem plerique sanguinem
volunt esse. Et sic est dictum, ut «una eademque via sanguis
animusque sequuntur».

 <COMMENTARIORVM SERVII G. IN AENEIDOS VERGILII LIBROS LIBER
VNDECIMVS>  

1. OCEANVM INTEREA SVRGENS AVRORA RELIQVIT more suo praetermisit
noctis descriptionem, quam transisse indicat praesens ortus diei.
Et hoc est unde ait Horatius «nec verbum verbo curabis reddere
fidus interpres»: quae enim naturalia sunt omnibus patent.

2. AENEAS QVAMQVAM ET SOCIIS consuetudo Romana fuit ut polluti
funere minime sacrificarent. Si tamen contingeret ut uno eodemque
tempore et funestaretur quis et cogeretur operam dare
sacrificiis, elaborabat ut ante sacra compleret quam funus
agnosceret: unde etiam Horatius Pulvillus in Capitolii
dedicatione cum ab inimicis ei filius nuntiaretur extinctus, ait
‘cadaver sit’, nec voluit funus agnoscere, donec templa
dedicaret. Secundum quem ritum etiam Aeneas inducitur ante operam
dare sacrificiis, et sic ad sociorum et Pallantis sepulturam
reverti.

3. PRAECIPITANT CVRAE urgent: longam enim dilationem sepultura
non patitur. TVRBATAQVE FVNERE MENS EST funere Pallantis scilicet
et κατ᾿ ἐξοχὴν: nam est haec consuetudo apud poetas, ut a plebe
segregent duces. Sic paulo post ait «interea socios inhumataque
corpora t. m.» et intulit «maestamque Euandri primus a. V. m.
P.». Sic dictum est «reliquias Danaum atque inmitis Achilli», et
«forsitan et Priami fuerint quae fata requiras».

4. PRIMO VICTOR antequam luctum subiret et funeraretur. ‘Primo’
autem ‘Eoo’ subaudimus ‘tempore’; nam graece ἠώς dicitur quam nos
auroram vocamus: Homerus ῥοδοδάκτυλος ἠώς. Quod nomen Latini
traxerunt per derivationem, ut dicerent «et laetus eois Eurus
equis», item «eoasque acies». Sane ut etiam supra diximus, in hoc
sermone prima syllaba naturaliter longa est, sed cum opus
fuerit, corripitur Eous, aut licentia nominis proprii, aut quia
eam vocalis sequitur.

6. CONSTITVIT TVMVLO ‘in tumulo’, in colle, quia tropaea non
figebantur nisi in eminentioribus locis: Sallustius de Pompeio
ait «devictis Hispanis tropaea in Pyrenaei iugis constituit». Ex
quo more in urbibus tropaea figuntur in arcubus exaedificatis.
Ideo autem nunc tropaeum ponit Aeneas, quoniam nondum plenam est
victoriam consecutus, sed occiso Mezentio fugavit exercitum:
plenae enim victoriae, ut supra diximus, triumphus debetur. Et
persolvit vota vel propter tanti ducis interitum, vel quia fas
erat ut de primitiis sacrificaretur.

7. TIBI MAGNE TROPAEVM BELLIPOTENS hoc per parenthesin dictum
est.

8. APTAT apte locat et congrue.

9. TELAQVE TRVNCA VIRI praefracta; ita enim in tropaeis poni
consueverunt: Iuvenalis «et fracta de casside buc. p. et curtum
temone i. v. t. a.». ET BIS SEX THORACA PETITVM PERFOSSVMQVE
LOCIS duodecim vulneribus adpetitum: quia, ut supra diximus,
totius Tusciae populus in duodecim partes fuit divisus, ut «gens
illi triplex, populi sub g. q.», qui singulis lucumonibus
parebant. moris autem fuit ut interemptos duces omnis vulneraret
exercitus, sicut etiam de Hectore Homerus commemorat, unde est
«quae circum plurima muros a. p.».

10. CLIPEVMQVE EX AERE figuratius, quam si ‘aereum’ diceret.

11. ENSEM COLLO SVSPENDIT EBVRNVM vaginam eburneam. Sane ‘ebur
eboris’ facit, non ‘eburis’, sicut ‘murmur murmuris’: unde quia
in principalitatis declinatione varietas invenitur, etiam
derivatio eius varia est: nam <et> ‘eburnus’ <et eburneus> facit
ab eo quod est ‘ebur’, ‘eboreus’ ab eo quod est ‘eboris’.

14. MAXIMA RES EFFECTA VIRI occiso tanto duce: simul etiam
tropaei ostenditur causa. ABESTO absit: nam tertia persona est.

15. QVOD SVPEREST id est de reliquo: et est absoluta elocutio. ET
DE REGE SVPERBO PRIMITIAE aut hoc dicit: primitiae istae quas
fecimus, non de plebe sunt, sed de rege superbissimo: aut certe
rege superbum Turnum accipiamus - nam de ipso legimus «at Rutulum
abscessu iuvenis tunc iussa superba miratur» - ut sit sensus:
haec spolia et hanc primam belli partem superbo Turno sustulimus.
Nam hoc epitheton proprium Turni est, quod ei Vergilius pro
ingenti dat scelere. Apud maiores enim superbia ingens facinus
fuit, adeo ut Tarquinius pro multis sceleribus superbi nomen
acceperit.

16. MEZENTIVS HIC EST ‘talis est’, ut «hunc ego te Euryale».
MVROSQVE L. iam campestri superavimus proelio, restat ut etiam
obsidione vincamus: credit enim quod sibi iam aperte nullus
occurrat. Nec inaniter: nam et paulo post dicturus est Turnus
«furta paro belli», et in duodecimo Latinus «vix urbe tuemur s.
I.».

18. ARMA PARATE ANIMIS aut hypallage est pro ‘armis parate
animos’: aut certe est mutanda distinctio, ut sit ‘animis et spe
praesumite bellum’. 'Praesumite' vero 'bellum' id est mente
praeoccupate, ut supra Turnus «et pugnam sperate parari». Bene
autem ait ‘praesumite’, quasi rem iam sui iuris, ut ei videatur
certa victoria.

19. VELLERE SIGNA ADNVERIT SVPERI ne in mora sitis, cum captatis
auguriis ad bellum exire coeperimus. ‘Vellere’ autem proprie
dictum, quia Romana signa figebantur in castris, et cum ad bellum
eundum fuisset, captatis auguriis avellebantur e terra: nam
alibi ea figi non licebat. Sed inter auguria etiam hoc habebatur,
si avellentem facile sequerentur, adeo ut cum filio in Orodis
bello sit Crassus occisus, qui iturus ad proelium avellere signa
vix potuit.

22. INTEREA SOCIOS donec tempus obsidionis adveniat.

23. QVI SOLVS HONOS ACHERONTE SVB IMO EST propter «centum errant
a. v. h. l. c.». Et bene ‘Acheronte sub imo’, quia haec res ad
umbras tantum pertinet: nam apud prudentes homines nullius
momenti sunt ista.

24. EGREGIAS ANIMAS ingenti arte laudat potius quam miseratur
extinctos, ut praesentium animos in bella succendat.

27. QVEM NON VIRTVTIS EGENTEM Ennii versus est.

28. FVNERE MERSIT ACERBO inmaturo: translatio a pomis.

31. QVI PARRHASIO EVANDRO Arcadico a civitate Arcadiae, quam
Donatus vult a parra avi dictam: quod procedit, si parra nomen
est Graecum; si autem Latinum est, stulte sensit, nam Graecum
nomen etymologiam Latinam non recipit.

33. IBAT pro ‘ierat’. ALVMNO alumnus est qui graece τρόφιμος
dicitur: quod nomen quia in Latino non est, ut ab eo quod est
nutritor, inveniamus eum qui nutritus est, transiit ad nomen
aliud et alumnum dixit.

35. ILIADES CRINEM DE MORE SOLVTAE has Aeneae ancillulas
intellegimus: nam omnes matres, hoc est mulieres nobiles, in
Sicilia remansisse dixit, excepta Euryali matre, de qua legimus
«quae te sola puer tantis e matribus ausa persequitur?».

36. VT VERO AENEAS FORIBVS naturale enim est ut intermissa
lamenta repetantur, cum aliquis notus advenerit: sic in Statio
ingressis ducibus denuo defletur Archemorus.

39. NIVEI FVLTVM PALLANTIS ET late patet hoc epitheton: referri
enim potest et ad splendorem pristinae pulchritudinis, et ad
pallorem ex morte venientem ad frigus quod proprie mortuorum est,
ut «corpusque lavant frigentis et ungunt».

40. LEVI IN PECTORE pulchro, puerili, nondum saetoso.

42. TENE INQVIT iteratio est; nam supra sic ‘lacrimis ita fatur
obortis’, sicut in quinto posuit «et fidam sic fatur ad aurem» et
paulo post intulit «dic ait». Sane sciendum hanc adlocutionem
talem esse, qualis illa ubi defletur Euryalus: nam locis omnibus
commovet miserationem, ab aetate, a tempore, a vulnere, a spe
parentis. CVM LAETA VENIRET ac si diceret: quantum noceret
adversa, cum laeta talem intulit casum? Videtur autem dolere quod
queri non potest de Fortunae crudelitate, quae ei uno eodemque
tempore et tanta contulit beneficia, et tale intulit damnum.
‘Invidit F.’, ut «Liber pampineas inv. c. V.».

46. DISCEDENS DEDERAM κατὰ τὸ σιωπώμενον hoc intellegimus: nam
abscedens nusquam est Euandrum adlocutus Aeneas.

48. CVM DVRA PRAELIA GENTE subaudimus ‘fore’.

50. FORS ET forte etiam vota suscipit. Potest et unum esse
‘forset’, ideo ‘forsitan’. CVMVLATQVE ALTARIA DONIS et
sacrificat, et suscipit vota. Naturaliter autem queritur de
errore mentis humanae.

51. NIL IAM CAELESTIBVS VLLIS vivi enim superorum sunt, mortui ad
inferos pertinent, unde in duodecimo «vos o mihi manes este
boni, quoniam s. a. v.». Superis autem debemus omnia donec
vivimus, ideo quia, ut dicunt physici, cum nasci coeperimus,
sortimur a Sole spiritum, a Luna corpus, a Marte sanguinem, a
Mercurio ingenium, a Iove bonorum desiderium, a Venere
cupiditatem, a Saturno humorem: quae omnia singulis reddere
viderentur extincti.

52. VANO MAESTI COMITAMVR inani, sicut supra diximus, quantum ad
vivos pertinet.

54. HI NOSTRI REDITVS id est tales, ut «manibusque meis Mezentius
hic est».

55. HAEC MEA MAGNA FIDES κατὰ τὸ σιωπώμενον: quam de Pallantis
reditu promiserat patri. PVDENDIS VVLNERIBVS a tergo inlatis: et
est consolatio.

56. NEC SOSPITE antiptosis est pro ‘sospiti’. Et hoc dicit: si
fugisset vulneratus a tergo, ipse ei optares interitum.

59. HAEC VBI DEFLEVIT hoc est postquam haec cum lacrimis dixit;
‘flere’ enim est cum voce lacrimare: unde habemus in sexto
«continuo auditae voces, vagitus et ingens infantumque animae
f.».

60. TOTO LECTOS EX AGMINE Troianos, Tuscos, Arcadas.

63. EXIGVA quamvis enim magna sint, orbitati patris prodesse non
possunt.

64. FERETRVM graece φέρτρον dicitur, unde per diaeresin feretrum
fecit: nam latine capulus dicitur: unde ait Plautus «capularis
senex», id est dignus capulo, qui dictus est capulus ab eo quod
corpus capiat.

65. VIMINE QVERNO sunt aliquae durae derivationes; tamen eis sic
utimur ut ‘quernum vimen’, item ‘colurnum veru’, ut «pinguiaque
in veribus t. exta colurnis», ‘ficulnum lignum’, ut Horatius
«olim truncus eram ficulnus, i. l.», item ‘aprugnum callum’.

66. OBTENTV FRONDIS INVMBRANT veluti cameram quandam capulo
ramorum extensione fecerunt.

67. AGRESTI SVBLIMEN STRAMINE hoc est supra frondes ponunt: nam
hic reddit quod omiserat supra dicens ‘extructos toros’, nec
addens unde.

68. DEMESSVM participium, veniens ab eo quod est ‘metor’. Sane ab
eo quod est ‘meto’ praeteritum perfectum ‘messui’ facit.

70. SVA FORMA RECESSIT propria pulchritudo.

72. AVROQVE OSTROQVE RIGENTES unum ‘que’ vacat et est additum
hiatus causa.

73. LAETA LABORVM figura est ‘laetus illius rei’; nam modo
dicimus ‘laetus labore’, ‘laetus ingenio’.

75. DISCREVERAT depinxerat. Simul amantis adfectus ostenditur.

76. HARVM VNAM de duobus et ‘horum alterum’ et ‘horum unum’
possumus dicere: nam artigraphi hoc tantum vetant, ne de duobus
‘alium’ dicamus, quod de multis proprie dicitur. Sane figurate
dixit ‘vestem induit’, ut «exuvias i.», cum in usu sit ‘induit
illa re’, ut «indutosque iubet truncos h. a.».

77. ARSVRASQVE COMAS OBNVBIT AMICTV harum unam induit iuveni,
altera caput eius velavit: nam supra duas dixit vestes esse
prolatas. ‘Obnubit’ autem est velavit, translatio a nubibus
quibus tegitur caelum: unde et nuptiae dicuntur, quod nubentum
capita velantur.

78. LAVRENTIS PRAEMIA PVGNAE mittit praemia, quae de praeda
Laurentis pugnae sustulerat: nam praeda est quae eripitur,
praemium quod offertur.

80. EQVOS ET TELA QVIBVS SPOLIAVERIT HOSTEM vel Pallas, vel
Aeneas: nam ambigue positum est. Spolia autem cum proprie ea
tantum sint quibus hostis spoliari potest, ut lorica vel vestis,
abusive iam spolium dicitur quicquid hostibus tollitur: unde est
«postquam illum vita victor s. A.».

81. VMBRIS INFERIAS proprie: nam inferiae sunt sacra mortuorum.

82. CAESO SANGVINE pro ‘caesorum’, ut supra «captivoque rogi
perf. s. f.»: nec enim sanguis caeditur.

84. IPSOS FERRE DVCES suos scilicet, qui illis mille praeerant.
Melius tamen est, iubet truncos ferre ipsos duces, hoc est ducum
spolia, ut tropaea duces ipsos dixerit: sic supra «manibusque
meis Mezentius hic est» INIMICAQVE NOMINA FIGI pro ‘inimicorum’.
Dicit autem adfixos tropaeis titulos cum nominibus occisorum.

85. DVCITVR INFELIX quasi qui consternatus nimio dolore ire non
poterat. Et bene ex rerum permutatione expressit doloris
magnitudinem, dicens ita doluisse Acoeten, ut paene carens humano
sensu per se ire non posset; equum ita sensisse interitum
domini, ut in humanum migraret adfectum: nam et lacrimabat et
sponte sequebatur cadaver.

86. FOEDANS vel cruentans, vel lacerans.

87. TERRAE in terram.

89. POSITIS INSIGNIBVS sine faleris. Quod autem equum dicit
lacrimare non mirum est, cum Homerus etiam divinitatem induxerit.
AETHON nomen equi, quo etiam Aurorae equus vocatur.

91. CETERA TVRNVS VICTOR HABET κατὰ τὸ σιωπώμενον et alia eum
sustulisse intellegimus, non tantum balteum, ut legimus supra.

92. PHALANX lingua Macedonum legio. Quod autem ait ‘maesta’,
Arcadas intellegimus: unde inferius ‘Teucrique s. Tyrrhenique
d.’. Et hoc est quod ait supra «et toto lectos ex agmine mittit
mil. v.».

93. VERSIS ARCADES ARMIS lugentum more mucronem hastae, non
cuspidem contra terram tenentes: scuta etiam invertentes propter
numina illic depicta, ne eorum simulacra cadaveris polluerentur
aspectu, ut non nullis frustra placet: nam lugentum mos est
prioris habitus inmutatio.

95. GEMITVQVE deest ‘cum’.

96. NOS ALIAS HINC AD LACRIMAS ad aliam sepulturam.

97. SALVE AETERNVM MIHI MAXIME PALLA AETERNVMQVE VALE Varro in
libris logistoricis dicit, ideo mortuis ‘salve’ et ‘vale’ dici,
non quod aut valere aut salvi esse possunt, sed quod ab his
recedimus, eos numquam visuri. Hinc ortum est ut etiam maledicti
significationem interdum ‘vale’ obtineat, ut Terentius «valeant
qui inter nos discidium volunt», hoc est ita a nobis discedant,
ut numquam ad nostrum revertantur aspectum. Ergo cum dicitur
mortuo ‘vale’, non etymologia consideranda est, sed consuetudo,
quod nullis ‘vale’ dicimus nisi a quibus recedimus.

100. ORATORES legati, a perorando pro re publica nominati. VRBE
LATINA pro ‘Latini’, id est de Laurolavinio.

101. VELATI RAMIS OLEAE non coronati: nec enim lugentes decebat,
sed instructi et ornati, id est in manibus olivae ramos tenentes:
sic Homerus στέμματ᾿ ἔχων ἐν χερσίν. ‘Velari’ autem ornari et
illo loco significat «victori velatum a. v. i.», cum vittis non
ut velentur aut coronentur victimae, sed ut ornentur. VENIAM
PRECANTES beneficium.

102. FERRO QVAE FVSA ‘fusa’ modo interempta, alias fugata; sed
discernuntur epithetis, ut si dicas ‘ferro fusus est’, vel ‘metu
fusus est’.

103. REDDERET ostendit iam campos in Troianorum esse potestate.

104. ET AETHERE CASSIS privatis, vacuis: unde et retia ‘casses’
dicimus. Sed et vestimenta araneorum casses dicuntur. Hoc autem
bene addidit, quoniam victi possunt innovare certamen.

106. HAVD ASPERNANDA iusta, non contemnenda: sepulturae enim
beneficium generaliter debetur universis.

107. INSVPER ADDIT accumulat verbis beneficium, dicens pacem se
etiam vivis velle praestare. Aut ideo defunctis, quia ait supra
«nullum cum victis c.», et mortuorum pax sepultura est. Vnde
elegit verbum utrisque aptum.

108. QVAENAM quanta et qualis: nam mirantis est; nec enim
dubitat, cum ipse dicat ‘indigna’.

109. INPLICVIT involvit invitos.

112. NEC VENI pro ‘nec venissem’: tempus est pro tempore.

113. NEC BELLVM CVM GENTE GERO ‘sed cum Turno’: per quod eorum
captat favorem.

115. HVIC MORTI δεικτικῶς, quasi ostendit iacentes.

116. SI BELLVM FINIRE hoc est internicione: potest enim et pace
finiri.

118. VIXET pro ‘vixisset’: et est syncope. DEVS AVT SVA DEXTRA
victoriam vel vitam quia duplici ratione consistit victoria, aut
virtute aut voluntate Fortunae.

119. MISERIS CIVIBVS quasi aliena culpa pereuntibus.

120. OBSTIPVERE SILENTES id est obstupefacti sunt et silere
coeperunt, votum tantae benivolentiae et virtutis <mirantes>.

122. TVM SENIOR cui ab aetate praestabatur auctoritas. ODIIS ET
CRIMINE aut propter suum crimen, i dest inertiam, quam semper
virtuti constat esse contrariam: aut Turni crimine, qui tot viris
causa mortis exstiterat.

124. ORSA REFERT coepta verba. O FAMA INGENS frustra ait Donatus,
hoc nomen de his esse quae non recipiunt comparationem: nam quia
augmentum recipit, et comparatur. Alia illa sunt nomina, in
quibus est dubitatio utrum comparentur, ut est ‘perfectus’: quod
si velis comparare, incipit ‘perfectus’ non esse ‘perfectus’.

125. CAELO AEQVEM pro his qui in caelo sunt, id est diis, ut
«caeruleus Thybris c. g.».

126. IVSTITIAENE PRIVS figura Graeca ‘miror illius rei’ et ‘regno
illius rei’, ut Τενέδοιό τε ἶφι ἀνάσσεις: inde Horatius ait «et
qua pauper Daunus agrestium regnavit populorum» id est
‘agrestibus populis’.

128. SI QVA VIAM DEDERIT ‘viam’ rationem. Et bene cum exceptione
pollicetur dicens, si voluntatem nostram fortuna comitetur.

129. FOEDERA TVRNVS vel coniugii vel amicitiarum.

130. FATALES MOLES quia audierat «nisi fata locum s. d.».

131. SAXA TROIANA ambitiose ait, quasi Troianis fataliter debita.

133. PEPIGERE DIES pacti sunt: nam ab eo quod est ‘paciscor’ et
‘pepigi’ et ‘pactus sum’ facit, sicut ab eo quod est ‘parco’ et
‘parsi’ et ‘peperci’. PACE SEQVESTRA media ac temporali; nam
sequester est medius inter duos altercantes, apud quem aliquid ad
tempus seponitur. ‘Pacem’ ergo ‘sequestram’ indutias dicit, id
est pacem temporalem et mediam inter bellum praeteritum et
futurum.

134. MIXTIQVE INPVNE LATINI apud maiores enim magna erat cura
fidei, adeo ut inter Porsennam et Romanos factis indutiis, cum
ludi circenses in urbe celebrarentur, ingressi hostium duces
curuli certamine contenderent et victores coronarentur.

135. FERRO BIPENNI ad epitheton transtulit nomen proprium: nam
bipennis per se plenum est et securim significat, ut «crebrisque
bipennibus i.».

137. ROBORA modo genus ligni est: nam est inter specialia
nominatum.

138. PLAVSTRIS GEMENTIBVS sub pondere sonantibus.

141. QVAE MODO VICTOREM bene ‘modo’; uno eodemque die et fortiter
fecit et periit, ut «haec te prima dies bello d.».

142. ARCADES AD PORTAS RVERE eos dicit qui intra civitatem sunt.
DE MORE quia antea per noctem cadavera funerabantur cum faculis.

143. RAPVERE FACES raptim et festinanter tulerunt.

144. DISCRIMINAT dividit: unde et discrimen capitis muliebris
dicitur.

147. INCENDVNT implent, ut «clamore i. c. T. L.».

148. VIS VLLA nec aetatis inbecillitas, nec severitas regia.

149. FERETRO PALLANTE REPOSTO Pallantis feretro: nam antiptosis
est.

152. NON HAEC O PALLA DEDERAS PROMISSA PARENTI CAVTIVS V. S. V.
T. C. M. duplex expositio est. Aut enim hoc dicit: non mihi talia
promittebas, ut crederem cautius te dimicaturum; ut intellegamus
proficiscentem Pallantem promisisse patri victoriam, caedem
hostium, plurima spolia; qui enim haec cogitat, cautelae
obliviscitur aviditate vincendi. Aut certe ‘non’ pro ‘nempe’
accipiamus, ut in Terentio «non tu hunc rus produxisse aiebas?»
id est ‘nempe’, ut nunc sit sensus: nempe mihi haec dederas
promissa discedens, quia cautius fueras dimicaturus.

154. IN ARMIS apud armatum, cuius consilium cupiditas victoriae
plerumque conturbat.

158. VOTA parentum supra «fors et vota facit».

159. FELIX MORTE TVA ea sorte felix, qua ceteri dolentur.

160. VIVENDO VICI MEA FATA diu vivendo, ut in Bucolicis «o
Lycida, vivi perv.». ‘Vici’ autem ‘mea fata’, id est naturalem
ordinem vita longiore superavi: namque hic ordo naturalis est, ut
sint parentibus superstites liberi. Fata ergo generaliter dixit,
referens se ad naturalem ordinem, non ad fatum proprium; nam
fata superare nemo hominum potest. Vnde multi sic distingunt
‘contra ego vivendo vici’ vitam scilicet filii: nam hoc est
‘superstes restarem ut genitor’: ut ‘mea fata’ per exclamationem
dictum sit. Sciendum tamen, etiam inrationabilia dolentibus dari.

161. RESTAREM essem.

162. DEDISSEM reddidissem.

163. POMPA exequialis.

164. NEC VOS ARGVERIM T. exonerat eorum pudorem, ne videantur ei
causa orbitatis fuisse, dicens sibi hoc fataliter debitum.

165. SENECTAE deest aetati; nam senecta aetas dicitur: Sallustius
«senecta iam aetate». Per se autem plenum est si ‘senectus’
dicamus, quod metri causa minus dixit.

168. DVCENTEM IN LATIVM TEVCROS CECIDISSE IVVABIT lucrum
quodammodo putat, inpendisse pro amicorum felicitate filium, qui
morti fuerat acerbo funere fataliter debitus. Et est a qualitate
beneficii solacium.

169. NON ALIO DIGNER TE FVNERE PALLA latenter hic Aeneae
ostenditur pietas, qui in amici funus tanta contulit, ut pater
amplius praestare non posset.

173. TV QVOQVE NVNC STARES INMANIS TRVNCVS IN ARMIS sicut isti
duces, de quibus haec sunt tropaea: nam supra ait «indutosque i.
truncos hostilibus a. i. f. d.».

174. ESSET PAR AETAS vel mea, vel filii; nam ad utrumque potest
referri.

175. TEVCROS QVID DEMOROR ARMIS ARMIS ‘ab armis’. Et hoc videtur
dicere: dimittendi sunt Troiani, ut morte Turni satis fiat
doloribus meis: quod etiam posteriora significant.

179. MERITIS VACAT HIC TIBI SOLVS FORTVNAEQVE LOCVS nihil est
aliud quod possit vel virtus tua, vel fortuna praestare ˗ nam his
rebus victoria contingit ˗ nisi ut occiso Turno et vindices
filium et patrem consoleris orbatum.

181. SED NATO MANES PERFERRE SVB IMOS ac si diceret hanc esse
causam, quae eum cogat ad vitae patientiam, ut filio Turni
nuntietur interitus.

183. EXTVLERAT LVCEM Asinius Pollio dicit, ubique Vergilium in
diei descriptione sermonem aliquem ponere aptum praesentibus
rebus, ut hoc loco, quia funerum et sepulturarum res agitur,
dicit ‘extulerat’: item in quarto, quia est navigaturus Aeneas et
relicturus Didonem, dicit «Tithoni croceum l. A. c.». Quod licet
superfluum sit, in multis tamen locis invenitur. MISERIS
MORTALIBVS qui sunt subiecti tot casibus: Homerus δειλοῖσι
βροτοῖσι, id est miseris mortalibus, non timidis. OPERA ATQVE
LABORES ‘hoc opus’ et ‘haec opera’ tunc dicimus, quando negotium
ipsum quod geritur significamus; si autem feminino genere
dixerimus ‘operas’, ipsas personas quae aliquid faciunt
significamus; sicut ‘custodia’ dicitur quae custodit, ut «cernis
custodia qualis v.»: nam ut hi qui custodiuntur ‘custodiuntur’
dicantur, usurpatum est. Vnde male est in usu ‘custodiae
audiuntur’.

185. CONSTITVERE PYRAS ‘pyra’ est lignorum congeries; ‘rogus’ cum
iam ardere coeperit dicitur; ‘bustum’ vero iam extinctum
vocatur. Quem ordinem servat poeta, dicens ‘constituere pyras’,
item ‘subiectisque ignibus atris ter circum accensos decurrere
rogos’, item postea ‘semustaque servant busta’.

186. MORE TVLERE PATRVM quia apud varias gentes diversa fuerunt
genera sepulturae, inde est quod alii obruuntur, alii exuruntur,
alii proprias remittuntur ad patrias; alii per diem, ut nunc
isti, alii per noctem, ut supra Pallas. Perite has varietates
Vergilius posuit: namque Heraclitus qui omnia vult ex igni
constare, dicit debere corpora in ignem resolvi. Thales vero qui
confirmat omnia ex umore creari, dicit obruenda corpora, ut
possint in umorem resolvi. IGNIBVS ATRIS atqui ignes atri non
sunt; sed epitheton traxit de negotio, ut ‘atris’ diceret, hoc
est funebribus, ut paulo post «maestum funeris ignem», id est
funebrem: nam maestus esse non potest ignis.

187. CONDITVR IN TENEBRAS ALTVM CALIGINE CAELVM id est aer fumi
obscuritate completur.

188. CINCTI FVLGENTIBVS ARMIS frustra hoc epitheton notant
critici, quasi circumeuntes rogos alia arma habere debuerint.
CINCTI instructi.

189. DECVRRERE pro ‘circum rogos cucurrere’. Bene autem ait
‘decurrere’, non ‘decucurrere’: namque verba quae in praeterito
perfecto primam syllabam geminant, ut ‘curro cucurri’, ‘tondeo
totondi’, cum composita fuerint, geminare non possunt: nam
‘decurri’ et ‘detondi’ dicimus, non ‘decucurri’ neque
‘detotondi’: exceptis tantum duobus.

192. CLANGORQVE TVBARVM ante enim mortui ad tubam deducebantur:
unde Persius «hic tuba, candelae, t. b.».

193. HIC ALII SPOLIA O. secundum suae gentis ritum alii hostilia
arma, alii peremptorum cremabant.

195. FERVENTESQVE ROTAS nimio scilicet cursu: alibi «volat vi
fervidus axis», Horatius «metaque fervidis evitata rotis».

196. NON FELICIA TELA quibus se defendere nequiverunt.

197. MACTANTVR CORPORA MORTI aut ‘in mortem’: aut ‘Morti’ ipsi
deae: Statius «in speculis Mors saeva sedet», Lucanus «ipsamque
vocatam quos petat a nobis Mortem tibi coge fateri». Circa autem
ideo, quia, ut Homerus dicit in morte Patrocli circa corpus
extincti tam homines, quam pecora immolabantur, ut uno igni
cremarentur: unde est in sexto «ossaque lecta cado t. C. a.».

198. RAPTAS raptim advectas; nam per indutias rapere non
poterant: aut certe ‘raptas’, belli scilicet tempore.

202. STELLIS ARDENTIBVS APTVM coniunctum, ἀπὸ τοῦ ἅπτεσται.

204. INNVMERAS STRVXERE PYRAS hoc loco multis rebus ostendit
inmensam caedem factam esse Rutulorum.

206. FINITIMOS TOLLVNT IN AGROS qui enim e longinquo venerant,
referri non poterant. VRBIQVE REMITTVNT deest ‘unicuique’. Et
meminit antiquae consuetudinis: nam ante etiam in civitatibus
homines sepeliebantur, quod postea Duellio consule senatus
prohibuit et lege cavit, ne quis in urbe sepeliretur: unde et
imperatores et virgines Vestae quia legibus non tenentur, in
civitate habent sepulchra. Denique etiam nocentes virgines Vestae
licet vivae, tamen intra urbem in campo scelerato obruebantur.

208. NEC HONORE quia ‘nec numero’: nam aliud pendet ex alio.

211. CONFVSA RVEBANT OSSA FOCIS aut quia dixit simul multos
crematos: aut si ad honoratorum cadavera referas, ut supra
diximus, ‘confusa’ propter simul animalia concremata. ‘Ruebant’
autem de cineribus eruebant.

212. TEPIDOQVE ONERABANT AGGERE TERRAE hypallage, hoc est ‘ossa
tepida’.

213. PRAEDIVITIS more Graeco epitheton incongruum huic loco
posuit.

214. LONGE PARS MAXIMA LVCTVS valde: et hoc est melius, quamquam
legatur ‘et longi’.

215. HIC MATRES quia scit ad aliquid haec nomina pertinere, non
addidit ‘deflebant filios aut maritos aut fratres’.

218. IVBENT volunt, exposcunt.

220. INGRAVAT maiorem invidiam concitat.

221. TESTATVR testificatur etiam legatorum fidem, qui cum eo
fuerunt.

223. OBVMBRAT subaudis ‘Turnum’: tuetur, defendit. Translatio ab
arboribus. Hoc autem dicit: amor reginae ad favorem popularem
plurimum proderat Turno.

224. MERITIS SVSTENTAT FAMA TROPAEIS quia multos occiderat, ut
etiam ipse dicturus est.

226. ECCE SVPER insuper, ad cumulationem malorum. MAESTI hoc
sermone eos nihil egisse significat. MAGNA DIOMEDIS AB VRBE
legitur et ‘magni’.

228. NIL DONA NEQVE AVRVM ordinem legationis exequitur dicens,
inaniter perfecta esse omnia, quae possent efficaces legati
perficere auro, precibus, promissione.

230. PACEM TROIANO AB REGE PETENDVM sicut etiam supra diximus,
cum per gerundi modum aliquid dicimus, per accusativum
elocutionem formemus necesse est, ut ‘petendum mihi est equum’:
Lucretius «aeternas quoniam poenas in morte timendum», item
Sallustius «castra sine vulnere introitum»: nam ‘castra’
accusativus pluralis est, qui multis errorem facit, ut videatur
esse nominativus, quia neutra triptota sunt et similis est
nominativus accusativo.

231. REX IPSE LATINVS qui aut consolari debuit, aut defendendae
reipublicae aliud inire consilium.

232. FATALEM AENEAN MANIFESTO NVMINE FERRI modo perniciosum
omnibus Aenean, ‘Manifesto numine’ id est manifesto deorum
iudicio, ad Italiam venisse, numinum ira testatur, quam
cognoscimus tantorum caede sociorum.

235. ALTA INTRA LIMINA COGIT quaeritur cur ad privatam domum
convocetur senatus, qui non nisi ad publica et augurato condita
loca convenire consueverit. Sed scimus domum Latini augurato
conditam et eandem tam templum fuisse, quam curiam: namque in
superioribus legimus «tectum augustum», id est augurio conditum,
item paulo post «hinc sceptra accipere et primos attollere fasces
regibus omen erat, hoc illis curia templum». Merito ergo ad
domum regis, quasi ad locum publicum, convocatur senatus: nam ait
in septimo «tali intus templo divum patriaque L. s.». Idcirco
etiam in Palatii atrio, quod augurato conditum est, apud maiores
consulebatur senatus: ubi etiam aries immolabatur, quod, ut in
septimo diximus, Vergilius ad Latini transtulit domum. Multi
dicunt perite Vergilium nec templi nec curiae hoc loco fecisse
commemorationem, sed tantum dixisse ‘intra tecta regia’, ut
ostenderet, consilium quod initur, non esse complendum, quia nec
rite est inchoatum: ea enim quae dicit Latinus, effectu carebunt.

236. OLLI ‘illi’ secundum Ennium. RVVNT festinanter incedunt.

238. ET PRIMVS SCEPTRIS primus inter sceptriferos. Namque apud
maiores omnes duces cum sceptris ingrediebantur curiam; postea
coeperunt tantum ex consulibus, et signum erat eos consules
fuisse.

239. AETOLA EX VRBE REMISSOS quam condiderunt hi qui de Aetolia
venerunt, Graeciae provincia, unde Diomedes habuit socios de
tribus eius civitatibus, quas habet Aetolia, Pleurona, Olenon,
Calydona. Sic ergo dixit ‘Aetola ex urbe’, ut «tandem Euboicis
Cumarum adlabitur oris».

240. ET RESPONSA REPOSCIT mire ante enim rex solet a legatis
universa cognoscere et sic eos praesente populo iterum omnia
iubere narrare. Vnde est ‘ordine cvncta suo’: nam nihil licet
praetermittere: unde et superflua narrare consuerunt.

243. VIDIMVS O CIVES DIOMEDE aut ‘Diomedem’ legendum, ut sit
Latinus accusativus: et admittitur ecthlipsis, ut «multum ille et
terris iactatus et alto»: aut si Graecum accusativum facere
voluerimus, ‘Diomede’ legamus, et possit fieri synalipha, sicut
«Euryale infelix, qua te regione reliqui?». Si autem ‘Diomeden’
dixerimus, nec Latinum est, nec Graecum, nec versus ratio
constitit: numquam enim ecthlipsis fit per ‘n’ litteram. Tamen
melius est ut ‘Diomede’ legamus, ut sit Graecus accusativus.
Nomina enim Graeca in ‘ης’ exeuntia, quae genetivum in ‘εος’
mittunt per plenam elocutionem, cum eundem casum per synaeresin
in ‘ους’ miserint, accusativum in ‘η’ mittant necesse est, ideo
quia cum naturam suam servant, accusativum in vocalem mittunt,
non in consonantem, et debet synaeresis plenitudinis servare
rationem: ut ecce Διομήδης plena declinatio est τοῦ Διομήδεος τῷ
Διομήδει τὸν Διομήδεα, per synaeresin autem facit τοῦ Διομήδους
τῷ Διομήδει τὸν Διομήδη. Ergo hic accusativus ideo in ‘η’ exit,
non in ‘ν’, quia cum integrum est hoc nomen, in ‘εος’ exit et
crescit eius genetivus: si enim isosyllabus sit nominativo,
accusativum in ‘ν’ mittit nec habet ‘σ’ in genetivo, ut
Θουκυδίδης τοῦ Θουκυδίδου τὸν Θουκυδίδην: nam Διομήδης ideo in
genetivo ‘ς’ habet, quia et cum integrum est et Διομήδεος facit,
habet ‘ς’ consonantem.

244. CASVS S. OMNES itineris scilicet. Et bene vilitatem
singularum rerum generalitate vitavit, ne diceret flumina,
latrones et cetera.

245. QVA CONCIDIT ILIA TELLVS ἐμφατικῶς dixit pro ‘urbs Ilia’:
nam terra non cecidit, sed civitas.

246. ARGYRIPAM Diomedes fuit de civitate quae Argos Ippion
dicitur, quia Homerus Ἄργεος ἱπποβότοιο, Horatius «aptum dicet
Argos equis». Hic in Apulia condidit civitatem, quam patriae suae
nomine appellavit et Argos Hippion dixit: quod nomen postea
vetustate corruptum est, et factum ut civitas Argyrippa
diceretur: quod rursus corruptum Arpos fecit.

247. VICTOR distingue. GARGANI CONDEBAT IAPYGIS ARVIS Iapygia
pars est Apuliae, in qua est mons Garganus, qui per Calabriam
usque in Adriaticum tenditur pelagus: Lucanus «Apulus Adriacas
exit Garganus in undas». ‘Gargani’ autem ‘Iapygis’ figura est pro
‘Gargani Iapygii’. Et haec est Iapygia Apuliae, a qua et Iapyx
ventus est nominatus: nam Iapydia Venetiae regio est, ab oppido
dicta, unde est «tunc sciat aerias A. et N. s. q. c. i. t. et
Iapydis».

252. O FORTVNATAE GENTES qui habitatis regna Saturnia, id est o
viri semper pace gaudentes! Nam legimus «aurea quae perhibent,
illo sub rege f. s., sic placida populos in pace r.». Et bene hoc
laudat, quod eis persuadere desiderat.

253. ANTIQVI AVSONII quia. qui primi Italiam tenuerunt, Ausones
dicti sunt. QVIETOS quibus est amor pacis a maioribus traditus
propter regnum Saturni.

254. IGNOTA LACESSERE BELLA scilicet Troianorum, non omnia
generaliter bella: nam legimus «captivi pendent currus
curvaeque». SVADET autem ‘vobis’ subaudis: nam non potest dici ‘
suadeo te’, sed ‘tibi’.

255. VIOLAVIMVS quasi sacros: nam violare de religiosis dicimus
rebus. Et ingenti arte agit, ne aut victoriam suam sileat, aut
non procedendo contra eos quos vicit, confiteatur ignaviam,
dicens non esse contra eos pugnandum, quos vincere perniciosum
est.

257. QVOS SIMOIS PREMAT ILLE VIROS id est toto orbe celebris:
alibi «ubi tot Simois c. s. scuta virum galeasque et f. c. v.».

258. SCELERVM POENAS EXPENDIMVS OMNES id est luimus omnes poenas,
quae sunt statutae sceleribus. Alii ‘sceleris omnis’ legunt: nam
‘omnes’ non potest ad Graecos referri, quia non omnes pertulere
supplicia.

259. VEL PRIAMO MISERANDA MANVS etiam Priamo, ut «carmina vel
caelo possunt deducere l.». Est autem Pacuvii qui ait «si Priamus
adesset, et ipse eius commiseresceret». SCIT TRISTE MINERVAE
SIDVS fabula hoc habet: propter Cassandrae stuprum Graecis iratam
Minervam, vel quod ei victores per superbiam sacricare
noluerunt: unde eos redeuntes gravissima tempestate fatigatos per
diversa dispersit: Horatius «cum Pallas usto vertit iram ab
Ilio». Re vera autem constat Graecos tempestate laborasse
aequinoctio vernali, quando manubiae Minervales, id est fulmina,
tempestates gravissimas commovent. Vnde perite dicendo ‘sidus’
utrumque complexus est: nam sidus et tempestatem significat et re
vera sidus. Haec autem numina quae inter sidera non videmus,
licet sua signa propria non habent, cum aliis potestate permixta.
Vt ophiuchus ipse est Aesculapius, gemini Apollinis et Herculis
esse dicuntur, sic Minervae aries esse dinoscitur.

260. VLTORQVE CAPHEREVS τὸ αὐτὸ est, id est cautes Euboicae: nam
Euboea insula est in qua mons Caphereus, circa quem Graeci
periere naufragio. ‘Vltor’ autem dixit ideo, quia Nauplius,
Palamedis pater, dolens filium suum factione interemptum, ut in
secundo memoravimus, cum videret Graecos tempestate laborare,
montem Caphereum ascendit et elata facula signum dedit vicini
portus, qua re decepti sunt Graeci et eos inter asperrimos
scopulos pertulere naufragia.

262. ATRIDES PROTEI MENELAVS Agamemnon et Menelaus uno quidem
fataliter fuerunt supplicio destinati. Namque Atreus et Thyestes
fratres fuerunt in se invicem saevi, adeo ut Thyestes cum Aerope,
fratris uxore, concumberet: quod dolens Atreus liberos ei
epulandos adposuit. Sed cum Thyestes post cognitum facinus
requireret ultionem, ei Apollo respondit, posse alio scelere
illius facinoris vim invicem nasci, scilicet si cum Pelopia,
filia sua, concumberet. Quo facto natus est Aegisthus, fatalis in
Atrei geminam subolem. Sed Iuppiter Menelai fata miseratus est
propter Helenae iugale consortium, et eum per diversa errare
maluit, quam Aegisthi manibus interire. Hic errans ad Aegyptum
usque pervenit, ubi Proteus, deus marinus, regnaverat, cui
aliquando rapta a Theseo Helena dicitur commendata: unde quidam
dicunt quod ad eam petendam Menelaus ad Aegyptum profectus sit
post bella Troiana. Sunt qui volunt nec raptam esse a Paride
Helenam, sed aliam causam belli fuisse Troiani, illam scilicet,
quod Herculem, quaerentem Hylam, suscipere noluerunt. Qui autem
volunt raptam eam a Paride, hoc dicunt, quod recepta a Proteo per
Theseum ad Menelaum transitum fecerit et sic eam Paris rapuerit:
secundum quod, ut supra diximus, Menelaus ad Aegyptum Iovis
voluntate pervenerit, scilicet ne ab Aegistho possit interimi.
Quod autem ait ‘Protei columnas’ ratione non vacat: nam columnas
Herculis legimus et in Ponto et in Hispania. Hunc autem Proteum
fortissimum et invinctissimum constat fuisse. Novimus autem quod
omnes Hercules fortes dicebantur: unde videtur hoc adfectasse
Vergilius, ut pro finibus ‘Protei columnas’ diceret, quas habuit
Hercules, ut ostenderet eum etiam Herculem dictum. ADVSQVE
COLVMNAS PROTEI usque ad fines Aegypti, hoc est usque ad Pharon,
ante insulam, nunc partem Alexandriae: Lucanus «nunc claustrum
pelagi cepit Pharon: insula quondam in medio stetit illa mari sub
tempore vatis Proteos, at nunc Pellaeis est proxima muris».
‘Protei’ autem Latinus est genetivus, constrictus per synaeresin.
‘Adusque’ autem sic est dictum quemadmodum «Siculo prospexit
abusque Pachyno»: nam cum praepositioni numquam cohaereat
praepositio, ‘abusque’ et ‘adusque’ licenter admissum est.

263. EXVLAT proprie: nam exulare dicuntur qui extra solum sunt.
Sane sciendum quia quo tempore Menelaus iit ad Aegyptum, perdidit
Canobum gubernatorem, a quo vicina civitas nomen accepit, quae
hodieque mutata littera Canopos nominatur. CYCLOPAS Graecae
declinationis accusativus est. Vnde Graecum habebit accentum: nam
latine ‘cyclopes’ dicimus; sed sic versus stare non poterat.

264. REGNA NEOPTOLEMI REFERAM subaudis ‘eversa’, quod ex
posterioribus intellegitur. Pyrrho autem quid contigerit
manifestum est: nam, ut in tertio legimus, cum vellet ducere
Hermionen, Oresti ante desponsatam, ab eo est inter aras
Apollinis interemptus: unde est «et scelerum furiis agitatus
Orestes excipit incautum patriasque obtruncat ad aras». VERSOSQVE
PENATES IDOMENEI Idomeneus rex Cretensium fuit: qui cum
tempestate laboraret, vovit se sacrificaturum de ea re quae ei
primum occurrisset. Casu ei primus filius occurrit: quem cum, ut
alii dicunt, immolasset, ut alii, immolare vellet, ob
crudelitatem regno a civibus pulsus est: unde est «fama volat
pulsum regnis cessisse paternis Idomenea ducem». Alii dicunt quod
abscedens cuidam suum commendaverat regnum, qui per eius
absentiam occupavit imperium et reversum pepulit. Ergo ‘versos
penates’ aut eversos et funditus dirutos accipiendum: aut certe
in aliena iura conversos.

265. LIBYCONE HABITANTES LITORE LOCROS ut etiam in tertio
diximus, Locri, socii Aiacis Oilei, fuerunt Epizephyrii et
Ozolei; sed in tempestate divisi sunt adeo, ut Epizephyrii
tenerent Bruttios, de quibus ait in tertio «hic et Narycii
posuerunt moenia Locri», Ozolei vero deferrentur Pentapolim, de
quibus nunc queritur dicens ‘Libycone habitantes litore Locros’?

268. DEVICTA ASIA SVBSEDIT ADVLTER legitur et ‘devictam Asiam’:
quod si est, ita intellegimus ut ‘subsedit’ sit dolo possedit -
Lucanus «subsidere regnum Chalcidos Euboicae»: unde et
subsessores dicuntur, qui insidiis tauros interimunt, et hostium
dolos subsessas vocamus - ut sit sensus: ab Agamemnone devictam
Asiam adulter Aegisthus factione possedit. Melius tamen est ut
‘devicta Asia’ legamus, secundum quod ‘subsedit’ erit remansit,
ut «extremus galeaque ima subsedit Acestes», ut sit sensus: Asia
propter adulterium pertulit bella, quae remanente adultero finita
esse nihil profuit, ut cum indignatione sit dictum, dum primum
vindicatur adulterium, aliud rursus emersit.

267. PRIMA INTRA LIMINA in ipso limine imperii, id est in litore,
quia secundum Homerum Clytemestra Agamemnoni occurrit ad litus
et illic eum susceptum cum adultero inter epulas interemit: quod
et Iuvenalis tangit dicens «quippe ille deis auctoribus ultor
patris erat caesi media inter pocula». Alii autem dicunt quod in
ipso regressu, id est prima die qua domus suae limen ingressus
est, consilio Aegisthi ab uxore vestem accepit clauso capite qua
inplicatus adulteri manibus interiit.

269. INVIDISSE DEOS Stheneli filius Cyllarabus Aegialiam,
Diomedis uxorem, cognovit adulterio: quo comperto Diomedes
reverti noluit et in Apuliae partibus sibi condidit sedes. Quod
Veneris dolo dicitur esse perfectum, quam in bello Troiano
vulneraverat: unde ait ‘invidisse deos’.

270. PVLCHRAM CALYDONA VIDEREM unam de supradictis civitatibus,
quibus imperavit.

271. NVNC ETIAM HORRIBILI VISV P. S. hoc loco nullus dubitat
fabulae huius ordinem a Vergilio esse conversum: nam Diomedis
socios constat in aves esse conversos post ducis sui interitum,
quem extinctum inpatienter dolebant. Hae aves hodieque Latine
Diomedeae vocantur, Graeci ἐρωδιούς dicunt. Habitant autem
insulam Febram sive Electridem quae est haud longe a Calabria, in
conspectu Tarentinae civitatis. Quinetiam de his avibus dicitur
quod Graecis navibus laetae occurrant, Roma venientibus Latinas
vehementer fugiant, memores et originis suae et quod Diomedes ab
Illyriis interemptus est. PORTENTA S. re vera portentum est
homines in aves esse conversos.

272. ET SOCII AMISSI legunt non nulli et ‘admissis pennis’;
melius est ‘amissi’.

274. LACRIMOSIS VOCIBVS dolentes vel suam mutationem, vel regis
interitum: namque hoc tangit latenter.

275. SPERANDA pro ‘timenda’, ut «hunc ego si potui tantum sperare
d.», et est acyrologia.

276. CAELESTIA CORPORA Martis et Veneris, quae numina vulneravit
in bello.

277. VENERIS VIOLAVI VVLNERE DEXTRAM artificiose agit: nam sciens
ea quae dicuntur in fine, inhaerere animis, suos casus ultimos
memorat. Perite etiam Venerem tantum vulneratam a se esse dicit,
Martis supprimens nomen, quod ei poterat esse gloriosius: ut
videatur omnia quae pertulit, odio Veneris pertulisse, contra
cuius filium nunc vocatur ad pugnam, ut negans etiam nunc paria
formidare videatur. ‘Dextram’ autem secundum Homerum, qui ait ἐπὶ
καρπῷ.

278. TALES INPELLITE PVGNAS quarum est periculosa victoria.

279. NEC MIHI CVM TEVCRIS VLLVM POST ERVTA BELLVM PERGAMA ne ei
obiciatur illa coniuratio quam apud Aulidem Graeci inierunt,
dicit in Troiae excidio sacramentum coniurationis esse conpletum;
namque in Troian, non in Troianos coniuraverant Graeci: huc enim
spectat quod dicit, nullum se cum Troianis habere bellum post
dirutam Troiam.

280. NEC VETERVM MEMINI LAETORVE MALORVM nec meminisse volo
victoriarum mearum quarum nullus oblivisci consuevit, nec laetor
Troianorum malorum pro ‘Troianis malis’ quae nobis bellantibus
pertulerunt: non enim potest de suis malis dicere, cum et mala
sua nullus obliviscatur, et ea ipse paulo ante memoraverit.
‘Laetor’ autem ‘malorum’ figura Graeca est, sicut Horatius
«agrestium regnavit populorum» pro ‘agrestibus populis’.

281. MVNERA QVAE PATRIIS AD ME PORTASTIS AB ORIS hinc iam suasio
est et consilium; nam finita est auxiliorum negatio: unde et
paulo post Venulus ita dividit dicens ‘et responsa simul quae
sint, rex optime, regis audisti et quae sit magno sententia
bello’, scilicet audisti et quemadmodum negarit auxilia, et quod
nobis dederit de pace consilium.

282. STETIMVS TELA ASPERA CONTRA CONTVLIMVSQVE MANVS id est et
comminus, et e longinquo inter nos bella tractavimus.

284. QVANTVS IN CLIPEVM ADSVRGAT aut ‘quantus’ est quotiens in
hostem pergens erigit scutum: aut pugnandi exsecutus est genus.
Qui autem scripserunt de arte militari dicunt summum genus esse
dimicandi, quotiens calcato umbone adversarii se in hostilem
clipeum erigit miles et ita contra stantis vulnerat terga.

285. SI DVO PRAETEREA hoc est alios duos.

287. DARDANVS pro ‘Dardanius populus’. Et posuit principale pro
derivativo; Homerus τὸν δ᾿ ἔκτανε Δάρδανος ἀνήρ.

288. CESSATVM EST tardatum: et mire quia non habet quos inputet
Troianis triumphos, vult eis excidii tarditatem pro victoria
cedere.

290. VESTIGIA RETTVLIT et retro acta est et repulsa.

292. HIC PIETATE PRIOR ideo Aenean plus laudat quod Latinis,
pacem petituris est utile, ut eum se credant posse facilius
exorare. ‘Prior’ praestantior, melior.

293. QVA DATVR qua potest, quacumque ratione permittitur.

296. PER ORA TVRBATA pro ‘per ora turbatorum’.

298. CLAVSO GVRGITE saxorum obiectione praecluso.

301. PRAEFATVS DIVOS more antiquo: nam maiores nullam orationem
nisi invocatis numinibus inchoabant, sicut sunt omnes orationes
Catonis et Gracchi; nam generale caput in omnibus legimus. Vnde
Cicero per inrisionem ait «si quid ex vetere aliqua oratione
‘Iovem ego optimum maximum’».

302. ANTE EQVIDEM SVMMA DE RE STATVISSE LATINI latenter arguit
Turnum, quod sibi non obtemperaverit, ut foedus fieret, in
septimo scilicet ubi dixit «te, Turne, nefas, te triste manebit
supplicium»: nam modo hoc tempus revolvit. VELLEM STATVISSE olim
est quod volui his malis terminum dare. ‘Vellem’ autem
‘statuisse’ sic dixit ut ‘vellem fecisse’: et est conpendiosa
elocutio, cum querimur non esse factum quod fieri debuit.

305. BELLVM INPORTVNVM coepit grandem iracundiam, et sic in haec
verba prorupit. ‘inportunum’ autem est quod caret portu, id est
quiete, ubi nullus portus est. Nam hoc dicit in naufragium
quodammodo fertur ista contentio, quia supra audierat periculum
esse etiam superare Troianos. CVM GENTE DEORVM qui a diis
originem ducunt.

306. INVICTISQVE VIRIS atqui supra legimus «bis capti Phryges».
Sed invictos ideo dicit, quia sequetur ‘nec victi possunt
absistere bello’. ‘Possunt’ autem ‘absistere’ mire ait, ac si
diceret: etiam si velint, a bellis discedere natura non patitur.

308. ADSCITIS evocatis, adiunctis.

309. SPES SIBI QVISQVE subaudis ‘sit’. SED HAEC QVAM ANGVSTA
VIDETIS ut unusquisque in se tantum spem habeat quam sit
augustum, videtis. CETERA absolute dixit, id est exercitus,
auxilia, vires imperii: quae quia sic videtis adflicta, quid
restat, nisi ut pacem petamus?

311. ANTE OCVLOS INTERQVE MANVS SVNT OMNIA VESTRAS ac si diceret,
non egent narratione ‘inter manus’.

312. NEC QVEMQVAM INCVSO excusatio haec ostendit obliquam esse in
Turnum orationem Latini.

313. FVIT exhausta et consumpta est. TOTO CERTATVM EST CORPORE
REGNI imperii omnibus viribus.

314. DVBIAE MENTI meae, scilicet cogitanti.

316. EST ANTIQVVS AGER TVSCO MIHI PROXIMVS AMNI hoc loco Donatus
erravit dicens, agrum quem Latinus donare debuit, esse in
Campania iuxta Ufentem fluvium, cuius terras vicinas Tusci
aliquando tenuerunt, ut inde dictum sit ‘Tusco mihi proximus
amni’. Agit etiam hoc argumento, quod illic est locus qui
hodieque pinetum vocatur. Sed constat omnia illa loca esse
campestria, nec procedit quod dicitur ‘celsi plaga pinea montis’.
Vnde sequenda est potius Livii, Sisennae et Catonis auctoritas:
nam paene omnes antiquae historiae scriptores in hoc consentiunt.
Cato enim in originibus dicit Troianos a Latino accepisse agrum,
qui est inter Laurentum et castra Troiana. Hic etiam modum agri
commemorat et dicit, eum habuisse iugera IIDCC. TVSCO MIHI
PROXIMVS AMNI Tiberino.

317. LONGVS IN OCCASVM ea parte, qua in occidentem tenditur,
longior. FINES SVPER VSQVE SICANOS usque ad fines, quos Siculi
aliquando tenuerunt, id est usque ad ea loca in quibus nunc Roma
est: haec enim Siculi habitaverunt, unde est «et gentes venere
Sicanae saepius».

318. AVRVNCI RVTVLIQVE SERVNT subaudis a superioribus ‘mihi’: nam
et supra ait ‘est mihi antiquus ager’. Ergo suum agrum
pollicetur, aut quem tamquam stipendiarium habebant Rutuli et
Aurunci, aut ad quem colendum quasi regi operas dabant: unde
superfluum est quod ait Donatus, non potuisse fieri ut praesente
Turno ager Rutulorum a Latino donaretur Aeneae.

319. DVROS EXERCENT COLLES extenuat agri meritum, quo vile
videatur esse quod donat. Hinc etiam illud est ‘atque horum
asperrima pascunt’, et supra ‘Aurunci Rutulique serunt’, id est
nec operis suis excolitur.

321. CEDAT AMICITIAE in pretium concedat amicitiarum.

322. AEQVAS DICAMVS LEGES ut pari inter nos societate versemur,
id est ut sit neuter inferior. SOCIOSQVE IN REGNA VOCEMVS non
stipendiarios, ut in quarto «cuique loci leges dedimus».

325. POSSVNTQVE SOLO DECEDERE NOSTRO scit eos fataliter ad
Italiam venisse: nam audiit et a Fauno «externi venient generi»
et ab Ilioneo «sed nos fata deum vestras exquirere terras
imperiis egere suis». Tamen propter Turnum simulat ignorantiam,
ut se etiam circa eum aequum praestare videatur. Multum est autem
quod ait ‘possunt’.

327. IACET OMNIS AD VNDAM MATERIES iterum extenuat.

329. NAVALIA DEMVS ‘navalia’ dicimus loca ubi naves sunt; sed
modo de Graeco transtulit et ‘navalia’ posuit pro trabibus de
quibus naves fiunt: nam Homerus νήιον dicit navale lignum.

331. PRIMA DE GENTE et ex numero et ex nobilitate legatorum
intellegitur negotii magnitudo.

334. ET SELLAM REGNI TRABEAMQVE INSIGNIA NOSTRI bene ‘nostri’.
Romanorum imperatorum insigne fuit sella curulis et trabea: nam
diadema italarum gentium reges non habebant. Et sciendum sellam
curulem a curru dictam, quod hi tantum ea utebantur qui
triumphali curru invecti fuissent: sicut etiam palmata dicitur
toga quam merebantur hi qui reportassent de hostibus palmam.

335. IN MEDIVM in commune, ut «in medium quaerebant».

337. OBLIQVA INVIDIA hoc est qui non ex aperto inpugnabat Turnum,
sed eum reipublicae simulata defensione lacerabat.

338. LARGVS OPVM abundans divitiis, non qui multa donaret.

339. NON FVTTILIS AVCTOR non inanis: nam futtile vas quoddam est
lato ore, fundo angusto, quo utebantur in sacris Vestae, quia
aqua ad sacra hausta in terra non ponitur, quod si fiat, piaculum
est: unde excogitatum est vas, quod stare non posset, sed
positum statim effunderetur. Vnde et homo, commissa non retinens,
futtilis dicitur, contra ‘non futtilis’ bonus in consiliis, non
inanis.

340. SEDITIONE POTENS praepotens in movenda, non in conprimenda
seditione.

341. INCERTVM DE PATRE FEREBAT non ignobile, sed penitus
ignoratum.

342. ONERAT dictis hoc sermone ostendit, eum etiam exhortatione
gravatum Latini.

343. REM NVLLI OBSCVRAM callide et oratorie agit et in omnibus
adulatorie respondet dictis Latini: supra enim ille dixerat «ante
oculos interque manus sunt omnia vestras». Sane quasi praeditum
oratorem exprimit, quia supra de eo dixit ‘et lingua melior’.

344. O BONE REX bene addidit ‘bone’, et auxit epitheto
dignitatem: ‘rex’ enim medium est; nam et bonus esse et pessimus
potest.

345. MVSSANT modo ‘verentur’ significant; alias ‘dubitant’, ut
«mussat rex ipse Latinus quos generos vocet»; interdum
‘susurrant’, ut de apibus dicit «mussant oras et l.». Sed proprie
‘mussare’ est obmurmurare et muto esse vicinum.

346. FLATVSQVE tumores. Aut ponat superbiam, aut ‘nostros flatus
remittat’, id est nobis respirare concedat.

347. CVIVS OB AVSPICIVM invidiose Turni auspiciis inputat quod
tantus periit exercitus, ac si diceret: si malis tuis ominibus
non egrederentur, possent forsitan superare virtute. Sane
sciendum hunc exprimere quicquid verecunde celavit Latinus.
MORESQVE SINISTROS contrarios, quia in principio Latino
obtemperare noluit.

349. LVMINA DVCVM id est proceres, ut «o lux Dardaniae».

350. CONSEDISSE VRBEM in luctum esse demersam.

351. FVGAE FIDENS illuc respicit quod bella deseruit, Iunone
faciente. ‘Fugae’ autem figurate dixit quod non ‘fuga fidens’.
CAELVM TERRITAT armis dictum quidem Vergilii gravitati non
convenit, sed perite Dranci haec data sunt verba, qui tumida uti
oratione inducitur: unde ei paulo post obicit Turnus, «quae tuto
tibi magna volant», item «proinde tona eloquio», item «ventosa in
lingua». Deinde diximus Drancem librare se ad orationem Latini:
unde nunc dicit ‘et caelum territat armis’, quia audierat ‘bellum
inportunum, cives, cum gente deorum'.

352. MITTI DARDANIDIS DICIQVE I. ‘mitti’ aurum, ebur, sellam et
cetera, ‘dici’ de navibus vel agro.

355. EGREGIO GENERO DIGNISQVE HYMENAEIS ergo Turnus videtur
indignus.

356. AETERNO FOEDERE FIRMES natae scilicet coniunctione: nam
munera et contemni poterant, generis vero coniunctione in
aeternum pacis foedera firmabantur. Hoc autem dicto latenter
etiam Latini pudorem exonerat, qui Turno etiam suam promiserat
filiam, dicens causam reipublicae praeponderare debere et propter
pacem civium Turno Aenean esse praeferendum.

357. TERROR ‘terror’ est proprie qui aliis infertur, ut si dicas
‘ille habet terrorem’, id est timendus est: unde et terribilis
dicitur. ‘Metus’ autem est quem habent timentes. sed nunc
usurpative terrorem pro metu posuit, nam hoc dicit: quod si
tantum Turnum timemus.

358. VENIAMQVE OREMVS AB IPSO CEDAT Asper hic distinguit.

360. QVID MISEROS TOTIENS IN APERTA PERICVLA CIVES PROICIS quasi
viles et abiciendos. Et ingenti pondere universa verba sunt
posita.

361. LATIO non uni civitati. CAPVT principium. Et est antiquum:
Terentius «nam si hic mali est quicquam, illic huic rei est
caput».

362. NVLLA SALVS BELLO plus est, quam si ‘spes’ diceret. PACEM TE
POSCIMVS OMNES ‘te poscimus’, qui solus es causa bellorum: nam
Aeneas iam pacem promisit.

363. SOLVM INVIOLABILE PIGNVS id est Laviniam. Et hoc est quod
ait supra ‘pacem hanc aeterno foedere firmes’.

364. INVISVM QVEM TV TIBI FINGIS bene ‘quem tu tibi fingis’, ne
ei tamquam inimico minime credatur. Et hoc dicit: non sum quidem
inimicus, sed si velis esse, non recuso: nam hoc est ‘et esse nil
moror’.

366. FVSI fugati.

367. DESOLAVIMVS AGROS vel dum occiduntur, vel dum coguntur ad
militiam: nam legimus «et latos vastant cultoribus agros».

369. DOTALIS REGIA CORDI EST hoc est regnum Latini: sic alibi
«non haec dotalis regia Amatae».

371. SCILICET VT TVRNO CONTINGAT REGIA CONIVNX haec cum quadam
inrisione dicuntur.

372. INHVMATA INFLETAQVE TVRBA atqui sepulti sunt omnes qui in
bello perierant, ut legimus supra. Sed hoc factum est Aeneae
beneficio, qui sepulturae eorum reddidit socios. Ergo quantum ad
Turnum pertinet, insepulti sunt: nam campos in sua potestate
retinebat Aeneas.

373. ETIAM TV heia: nam hortantis adverbium est hoc loco. Alias
‘adhuc’ significat et est temporis, ut «etiam currus, etiam arma
tenentem». Apud maiores ‘etiam’ consentientis fuerat, quod tamen
in his recentibus idoneis non invenitur. VIS virtus.

377. IMO PECTORE VOCES habitum futurae orationis ostendit more
suo.

378. LARGA QVIDEM SEMPER DRANCE TIBI COPIA FANDI TVM CVM BELLA
MANVS POSCVNT sunt multa sua vi optima, quae quoniam per se non
possunt vituperari, ab accidentibus vituperantur, ut hoc loco
quoniam eloquentia per se est optima, eam culpat ex tempore,
dicens: tunc incumbis eloquentiae, cum manus bella deposcunt.

379. PATRIBVSQVE VOCATIS PRIMVS ADES bella penitus ignorans atque
formidans, primus es inter senes ad danda consilia.

381. MAGNA VOLANT Homerus ἔπεα πτερόεντα προσηύδα. DISTINET
arcet, repellit, proprie extra tenet. Nam ‘dis’ separantis est,
unde et ‘diduco’ et ‘distraho’ dicimus.

383. MEQVE TIMORIS ARGVE TV DRANCE ut «cantando tu illum»?
‘Arguo’ autem genetivum regit, ut ‘arguo te caedis, insidiarum’.
Et est de Graeco: nam ita dicunt κατηγορῶ σε φόνου.

384. QVANDO siquidem. et per inrisionem in illum suas confert
laudes.

386. INSIGNIS CAMPOS nobilitas, clarificas: nam verbum est
‘insignio insignis’. Et dicit exauctorari eius debere sententiam,
quod de bello iudicat virtutis ignarus.

389. ISTIS δεικτικῶς.

392. PVLSVS EGO quia ille dixerat «pone animos et pulsus abi». Et
agit coniectura: nam hoc vult intellegi, non posse dici merito
pulsum eum, qui insequendo bella deseruit. Aperte autem hoc
dicit: potest merito credi quod pulsus sit is, cuius tot extant
tropaea?

394. CVM STIRPE occiso enim Pallante interiit eius cuncta
posteritas.

396. BITIAS subaudis ‘ingens’ a consequentibus.

397. MILLE finitus numerus pro infinito.

398. AGGERE SAEPTVS supra et «vestris, o cives, undique saeptus
aggeribus».

399. NVLLA SALVS BELLO CAPITI CANE TALIA DEMENS DARDANIO quotiens
argumentum non possumus solvere, aut contraria obiectione aut
risu aut maledicto, ut hoc loco, adversario respondemus. ‘Cane’
pro ‘divina’.

400. PROINDE itaque. Et est ordo ‘nulla salus bello; proinde
omnia magno ne cessa turbare metu’: cetera per parenthesin dicta
sunt.

401. EXTOLLERE VIRES GENTIS BIS VICTAE CONTRA PREMERE ARMA LATINI
haec est virtus eloquentiae. ‘Arma’ autem ‘Latini’ invidiose
dixit: nam debuit ‘mea’ dicere.

403. MYRMIDONVM PROCERES Graecorum principes. Dicit autem
Patroclum et Achillem: nam licet ipsi aliunde fuerint, tamen
Myrmidonibus imperarunt. Haec autem ponit inter inpossibilia. Et
utitur Graeco proverbio ἄνω ποταμοί: sic Horatius «et ante Padus
Matina laverit cacumina». Et sic est modo dictum, ut in quarto
«nunc Lyciae sortes, nunc et Iove missus ab ipso».

405. RETRO FVGIT AVFIDVS VNDAS Apuliae fluvius est, cadens in
Adriaticum pelagus.

406. VEL CVM SE PAVIDVM CONTRA MEA IVRGIA FINGIT contra illud
quod ait «det libertatem fandi flatusque remittat». Nam hoc
dicit: timorem suum naturalem invidiose in meam causam retorquet,
ut meae praesentiae, non illius naturae, quod timet esse
videatur. Hoc est enim quod planius infert, dicens ‘et formidine
crimen acerbat’.

407. ARTIFICIS SCELVS nam sceleratorum est simulare formidinem.

409. HABITET TECVM ET SIT PECTORE IN ISTO pessima et vilis anima
habitet in membris congruis: nam ‘talem’ vilem et pessimam
accipimus, quam nefas est perire ea dextera, quae viros fortes
tantum consuevit occidere.

410. CONSVLTA REVERTOR ‘consultor’ est qui consulit, ‘consultus’
qui consulitur, ‘consultum’ vero res ipsa de qua quis consulitur.

411. SI NVLLAM NOSTRIS VLTRA SPEM PONIS IN ARMIS insinuatione
utitur, id est callido et subtili aditu ad persuadendum: vult
enim dicere melius esse interire, quam pacem rogare. Quod quia
aperte non audet dicere, latenter et paulatim ad hoc serpit.
Namque inter principium et insinuationem hoc interest, quod
principium est aperta rei enuntiatio, insinuatio autem, ut
diximus, est callida et subtilis oratio. ‘In armis’ aut meis, aut
Latinorum omnium generaliter.

412. SI TAM DESERTI SVMVS propter Diomedem, qui solus negavit
auxilia.

413. NEQVE HABET FORTVNA REGRESSVM omnia quae sibi possunt obici,
ponit, sed cum solutionibus suis; nam et fortuna non est
inmutabilis, et qui semel pellitur, iterum in proelium potest
reverti. Et ab auxiliis non sunt penitus destituti, et in ipsorum
exercitu est adhuc plurimum spei. Est autem syllogismus.

415. QVAMQVAM O SI SOLITAE QVIDQVAM VIRTVTIS ADESSET non se
inertiae arguit, sed queritur de virtute omissa per neglegentiam.
‘O’ autem dolentis est exclamatio, et intellegimus inmoratam
esse illic eius orationem: nam exarsit dolore, quia aperte non
potuit dicere moriendum potius esse, quam hostes rogandos: quod
tamen dicit, conferens se ad alias personas et laudans eos quibus
contigit perire, ne ista conspicerent.

416. ANTE ALIOS melior, omnibus praeferendus. FORTVNATVSQVE
LABORVM sicut «laeta laborum»: et est Graecum.

417. TALE VIDERET vel hostes rogari: vel, quod latenter insinuat,
tradi alteri sibi ante desponsatam.

418. SEMEL ORE MOMORDIT cito, confestim, id est qui tota mortis
celeritate consumptus est. Vulnerati autem solent vel terram vel
arma mordere, ne dolorem eorum indicet gemitus: Lucanus de
Pompeio «timuit, ne quas effundere voces vellet et aeternam fletu
corrumpere famam».

420. VRBES ITALAE quia Diomedes peregrinus fuerat. Nam hoc dicit:
habemus robur Italum, non Graecum militem, inermem et
dissolutum. SVPERSVNT superabundant, adsunt ultra quam bella
deposcunt.

421. SIN ET TROIANIS CVM MVLTO GLORIA VENIT SANGVINE mire agit,
post confirmatas partes suas Troianorum vires inminuens. Quid
enim proderat dixisse, quod superessent Latinis auxilia, si etiam
Troianorum integrae vires esse probarentur? CVM MVLTO GLORIA
VENIT SANGVINE ac si diceret: non est iudicanda victoria quae per
inmensa detrimenta contigit. Et hoc est unde laudat Sallustius
duces, qui victoriam «incruento exercitu» reportaverunt.

422. SVNT ILLIS SVA FVNERA id est Troianis. Legitur et ‘illi’, et
aut ‘Aeneae’ intellegimus, aut adverbium loci est pro ‘illic’,
ut in secundo «patet isti ianua leto» pro ‘istic’. PARQVE PER
OMNES TEMPESTAS sic alibi «quanta per Idaeos saevis effusa
Mycenis tempestas ierit campos»: nam bello crebro comparat
tempestatem.

423. INDECORES ‘decor’ decoris facit, sicut ‘auctor’ auctoris:
‘decus’ decoris, sicut ‘pecus’ pecoris. Similiter facit et in
compositione ‘indecor’ indecoris, ‘indecus’ indecoris. Ergo in
neutro ‘co’ brevis est, in masculino producitur: unde apparet
systolen fecisse Vergilium. Nam ‘indecores’ nominativus est
pluralis a masculino, ab eo quod est ‘indecor’: nam non potest
‘hic indecus’ facere: neutrum enim ‘us’ terminatum, masculinum ex
se non facit. Aut certe dicamus ‘indecores’ declinationem esse,
cuius nominativus singularis non invenitur. IN LIMINE PRIMO quasi
in ipso initio et aditu infelicitatis: et ad illud respexit quod
supra dixerat «et semel agmine verso funditus occidimus».

425. MVLTA DIES illi rei vehementer incumbit, quia dixerat «neque
habet Fortuna regressum», dicens Fortunam tam labores, quam
felicitates pro temporum qualitate mutare. ‘Dies’ tempus.

427. LVSIT decepit, ut «quid natum totiens, crudelis tu quoque,
falsis ludis imaginibus?» ET IN SOLIDO RVRSVS FORTVNA LOCAVIT
subaudis ‘multos’. Et est sensus: in solidum revocavit oppressos
paulo ante derelictos, lusit vero et decepit felices.

428. NON ERIT AVXILIO NOBIS AETOLVS ET ARPI redit ad rem, quia
occurrebat: sed negantur auxilia. Aetolum autem dicendo eius
vires ex Graecae gentis commemoratione debilitat.

429. AT MESSAPVS ERIT FELIXQVE TOLVMNIVS bene duo iunxit quae
quaeruntur in bello, fortitudinem et felicitatem: nam de Messapo
iam legimus «quem neque fas igni cuiquam, nec sternere ferro».
Vtrumque autem contra Diomedem dixit, quem dicendo Graecum,
inertem significavit. Infelicitatem vero eius supra dicta
legatorum verba testantur.

430. NEC TARDA SEQVETVR GLORIA litotes figura: minus enim dixit
quam voluit. Nam hoc significat: Latina pubes celerrime victoriam
adipiscetur, quam vix Graeci post decennium sunt adepti.

432. EST ET VOLSCORVM EGREGIA DE GENTE CAMILLA ut in septimo,
segregem eam a virorum efficit moltitudine: et quoniam a sexu non
potest, laudat ex gente.

434. QVOD SI ME SOLVM TEVCRI IN CERTAMINA POSCVNT quia audivit
«illum aspice contra qui vocat». Etiam utitur ductu: nam oblique
promittit se singulari certamine dimicare velle, cum nolit.
Similiter etiam in duodecimo agit, dicens inrisorie «sedeant
spectentque Latini».

435. TANTVMQVE BONIS COMMVNIBVS OBSTO et in tantum obsum commodis
publicis, ut nisi solus dimicavero, concidat universa res
publica.

436. NON ADEO non multum: nam verecunde dicit adsuetam manibus
suis esse victoriam.

437. TANTA PRO SPE ut solus dicar servasse rempublicam.

438. IBO ANIMIS CONTRA ac si diceret, si desunt corporis vires.
VEL etiam. MAGNVM PRAESTET ACHILLEM et ‘praesto illum’, idest
melior illo sum, et ‘praesto illi’ dicimus: Cicero in Caesarianis
«tanto ille superiores vicerat gloria, quanto tu omnibus
praestitisti».

439. VVLCANI MANIBVS PARIA INDVAT ARMA bene addidit ‘paria’, nam
etiam Aeneas habuit arma Vulcania: licet possimus dicere quod hoc
Turnus ignoret; quod tamen non valde idoneum comprobatur.

440. VOBIS ANIMAM HANC SOCEROQVE LATINO bene sibi et favorem
conciliat populi, et a soceri nominis praeiudicio Latini inplicat
voluntatem.

441. VLLI VETERVM SECVNDVS dicimus et ‘secundus illi’ et
‘secundus ab illo’.

443. NEC DRANCES POTIVS SIVE EST HAEC IRA DEORVM MORTE LVAT SIVE
EST VIRTVS ET GLORIA TOLLAT sensus obscure quidem dictus, sed
facilis et qui de usu numquam recedat: nam ita irati de inimico
dicere consuevimus ‘abeat tamen, nec bonis meis nec malis rebus
intersit: nolo sit aut meae particeps gloriae, aut mihi invidiam
ex infelicitatis communione commoveat’: sicut nunc de Drance
dicit ‘sive est haec ira deorum, morte luat’, id est, si
pereundum est iracundia deorum, nolo invidiam sustinere, si
Drances pariter forte moriatur; si vero me virtus et gloria
comitabuntur, nolo ignavus felicitatis alienae sit particeps, si,
dum meis pugnat auspiciis, forte superarit.

446. CASTRA AENEAS ACIEMQVE MOVEBAT id est ducebat exercitum, ut
«nos castra movemus»: Lucanus «Brundisium decimis iubet hanc
attingere castris», decima deductione.

453. FREMIT ARMA IVVENTVS hoc fremebant ‘arma arma’. Et militaris
vox est.

454. MVSSANT modo ‘queruntur’.

455. DISSENSV VARIO alii enim Turni dicta, alii Drancis
probabant.

457. PISCOSOVE AMNE PADVSAE Padusa pars est Padi: nam Padus licet
unus sit fluvius, habet tamen fluenta plurima, e quibus est
Padusa, quae quibusdam locis facit paludem, quae plena est
cycnorum.

458. STAGNA LOQVACIA hypallage in quibus habitant cycni loquaces.
‘Rauci’ autem τῶν μέσων est: nam modo canoros significat, alias
vocis pessimae: Iuvenalis et «rauci Theseide Cordi»: sicut
‘venenum’ et de bono et de malo dicitur, ut ‘odor’ et bonus et
malus vocatur.

459. ARREPTO TEMPORE inventa oportunitate.

460. SEDENTES pigri, ut «inmunisque sedens aliena ad pabula
fucus».

463. ARMARI EDICE figura est, dic ut armentur. ‘Edice’ autem
plenus est imperativus; nam ab omnium coniugationum infinito
detracta ‘re’ ultima sillaba fit imperativus, ut ‘amare ama’,
‘docere doce’, ‘legere lege’, ‘audire audi’. Cum autem ‘fac’ vel
‘dic’ dicimus, apocopen verba patiuntur. MANIPLIS ars quidem
exigebat ut ‘ma’ haberet accentum: ‘ni’enim longa quidem est, sed
ex muta et liquida: quod quotiens fit, tertia a fine sortitur
accentum, ut ‘latebrae’ ‘tenebrae’. Tamen in hoc sermone ut
secunda a fine accentum habeat usus obtinuit. MANIPLIS
signiferis, qui secundum antiquum morem in legione erant
triginta: legio autem habebat cohortes decem, sexaginta
centurias, licet in his rebus accessu temporis ducum varietas
semper mutaverit militiae disciplinam.

464. EQVITES MESSAPVS IN ARMIS ET CVM FRATRE CORAS LATIS
DIFFVNDITE CAMPIS ‘equitem in armis’, id est armatum; nam figura
est. ‘Messapus’ autem ut diceret, vitavit ὁμοιοτέλευτον: nam
vitiosum erat ‘Voluse’ ‘edice’ ‘Messape’. Ergo ‘Messapus’ aut
antiquus vocativus est, ut «Hesperidum fluvius regnator aquarum»,
item «socer arma Latinus habeto»: aut certe nominativus est pro
vocativo. Quamquam possit etiam nominativus esse, ut sit
‘Messapus et Coras equitem diffundite’ pro ‘diffundant’: melior
tamen sensus est superior.

465. CVM FRATRE CORAS scilicet cum Catillo, nam legimus
«Catillusque acerque Coras, Argiva iuventus».

467. QVA IVSSO pro ‘qua iussero’: et est antiquum.

468. ILICET confestim, ilico: quod ne diceret, metri necessitas
fecit; nam ‘ilico’ dicimus.

469. MAGNA INCEPTA quia de pace cogitabat, quae inpleri non
potuit.

471. MVLTAQVE SE INCVSAT pro ‘multum’. Et est Graeca figura.

472. GENERVMQVE ADSCIVERIT VRBI propter urbem. Lucanus de Catone
«urbi pater est, urbique maritus». Gener autem ideo dicitur, quia
ad augendum genus adhibetur.

473. PRAEFODIVNT ALII PORTAS id est ante portas fossas faciunt,
quae res nimiam indicat desperationem.

474. BELLO DAT SIGNVM RAVCA CRVENTVM BVCINA bene ‘bello dat’; nam
bucina insonans sollicitudinem ad bella denuntiat: sic in
septimo «qua bucina signum dira dedit». Proelium autem tubae
indicant, ut «at tuba terribilem sonitum procul aere canoro
increpuit».

476. VOCAT LABOR VLTIMVS OMNES omnes ad laborem ultima necessitas
convocat.

477. NEC NON AD TEMPLVM secundum Homerum, qui inducit in summa
desperatione matres ad templa concurrere, ut victoria, quae non
potest viribus, possit deorum favore conquiri.

478. SVBVEHITVR proprie: matronae enim pilentis vehebantur ad
templa pergentes, ut «pilentis matres in mollibus».

479. DONA FERENS peplum scilicet, sicut dixit in primo, unde id
omisit hoc loco.

480. OCVLOS DEIECTA DECOROS sicut «oculos suffusa nitentes».

482. DE LIMINE ad preces festinantium mulierum ostenditur
desiderium.

483. ARMIPOTENS PRAESES BELLI TRITONIA VIRGO antonomasiva sunt
pro proprio. Haec autem omnis oratio verbum ad verbum de Homero
translata est. ‘Praeses’ autem ‘belli’, id est quae praeest
omnibus bellis, cuius nutu semper bella tractantur.

484. FRANGE MANV TELVM aut tua manu, aut in eius manu tela
confringe: Homerus ἆξον δὴ ἔγχος Διομήδεος.

485. PRONVM STERNE SOLO Homerus πρηνέα δὸς πεσέειν. PORTISQVE
EFFVNDE SVB ALTIS Homerus Σκαιῶν προπάροιθε πυλάων. Bene autem
sub ipsis portis, quasi ad quas festinabat Aeneas: unde est et
illud «praefodiunt alii portas».

486. CINGITVR IPSE FVRENS CERTATIM IN PROELIA TVRNVS oeconomia
omnis haec est: nam Turnus ideo cum mora armatur et intecto
capite circa arcem incedens admonet singulos, ut et a Lavinia
possit videri, et ut sit maior causa dimicandi, dum sponsae
placere contendit. ‘Furens’ amore Laviniae, quam videbat: quod
etiam sequens indicat comparatio; nam dicturus est «aut ille in
pastus armentaque tendit equarum». ‘Cingitur in proelia’ ut
proeliari posset, ut si dicas ‘legor in advocationem’, id est ut
advocatus esse possim.

487. IAMQVE ADEO aut vacat ‘adeo’: aut certe ‘sic’ significat, ut
sit sensus: ‘adeo’, sic praeparatur in proelia, ut iam universa
praeter galeam arma portaret. THORACA INDVTVS omnia quae in ‘ax’
exeunt Graeca masculina in obliquis casibus ‘a’ producunt, ut
‘thorax thoracis’, ‘pinax pinacis’: nam feminina corripiunt, ut
‘climax climacis’, sed ad Latinum non transeunt. Phalanx vero et
aliter exit, et peregrinum est etiam apud Graecos.

490. ALTA DECVRRENS AVREVS ARCE illic enim et Amata fuerat, et
Lavinia.

491. SPE IAM PRAECIPIT HOSTEM mente praeoccupat hostis adventum.

492. QVALIS VBI ABRVPTIS FVGIT PRAESEPIA VINCLIS etiam haec
comparatio Homeri est, verbum ad verbum translata.

493. POTITVS venit ab eo quod est ‘potior potiris’: nam «subnixus
rapto potitur», ab eo quod est ‘potior poteris’: nam, ut etiam
supra diximus, verbum hoc modo tertiae, modo quartae invenitur
esse coniugationis.

496. ARRECTISQVE FREMIT CERVICIBVS ALTE ‘alte arrectis cervicibus
fremit’, non ‘alte fremit’, ut ‘alte luxurians’.

501. AD TERRAM DEFLVXIT dicendo ‘defluxit’ artem et quandam
moderationem descendendi significavit, quae est etiam in
ascendendo apud huius rei peritos.

502. SVI MERITO SI QVA EST FIDVCIA FORTI si unusquisque fortis
habet aliquam confidentiam ex conscientia fortitudinis suae, et
ego audere non dubito. ‘Forti’ autem bene dixit: nam ‘fortis’
communis est generis. Haec autem hoc vult dicere, non sexum
considerandum esse, sed robur.

503. OCCVRRERE TVRMAE equitatui: nam partem pro toto posuit.

508. QVAS DICERE GRATES secundum rhetoricam disciplinam dicit se
verba invenire non posse, quibus eius exprimat laudes, cum
dixerit ‘o decus Italiae’: sic alibi «quibus caelo te laudibus
aequem?» cum praemiserit «o fama ingens, ingentior armis vir
Troiane».

509. SED NVNC ordo est ‘sed nunc mecum partire laborem’: nam per
parenthesin dictum est ‘quando iste animus est supra omnia’, id
est siquidem es magnanima. ‘Partire’ autem ideo, quia illa
dixerat ‘solaque Tyrrhenos equites ire obvia contra’.

513. QVATERENT CAMPOS ad camporum perturbationem.

515. FVRTA PARO BELLI insidias: Sallustius «gens ad furta belli
peridonea».

516. BIVIAS FAVCES fauces dicuntur itinera inter duos montes
locata, angusta et pervia: dicta a faucium similitudine.

517. CONLATIS EXCIPE SIGNIS coniunctis ducibus quos
commemoraturus est.

519. TIBVRNIQVE MANVS Catillus et Coras. DVCIS ET TV CONCIPE
CVRAM sicut ego: nam non dicit, sicut Messapus aut alii, ne ei
facere videatur iniuriam. ‘Concipe’ autem simul cum illis; ‘con’
enim coniunctiva particula est: unde et ‘convocari’ de pluribus
dicimus.

522. VALLES metri necessitate conpellimur ut ‘vallis’ dicamus:
Statius «vallis in amplexu nemorum sedet»: nam plenum est
‘valles’, sicut nunc Vergilius posuit. Quod ita esse diminutio
indicat: nam ‘vallecula’ dicitur, sicut ‘turrim’ dici debere
‘turricula’ indicat, ‘vulpes’ ‘vulpecula’ facit: Horatius «moveat
vulpecula risum». Ergo in ‘es’ vel in ‘is’ quando usurpative,
quando naturaliter exeant nomina, sola diminutio indicat. Ea
autem quae in ‘es’ exeunt, longa sunt omnia, si in genetivo non
crescant, ut ‘labes’ ‘valles’ ‘vulpes’ ‘valles’: nam si crescant,
brevia sunt, ut ‘miles militis’.

524. QVO SEMITA DVCIT legitur et ‘qua’.

525. ADITVSQVE MALIGNI proprie ‘obscuri’, ut «sub luce maligna».

527. IGNOTA scilicet Aeneae: nam de Turno dicturus est ‘huc
iuvenis nota fertur regione viarum’. TVTIQVE RECEPTVS male quidam
‘recessus’ legunt: nam ‘receptus’ dicitur, quo se tuto exercitus
recipit: unde et signa ‘receptui canere’ dicuntur.

528. SEV DEXTRA LAEVAQVE VELIS OCCVRRERE PVGNAE sive per valles,
sive per montis radices: incertum est enim qua sit venturus
Aeneas.

531. ARRIPVITQVE LOCVM raptim tenuit. INSEDIT proprie: nam
‘insidere’ est dolose aliquem exspectare: unde et insidiae
nominatae sunt.

532. VELOCEM INTEREA licet ‘interea’ particula negotia semper
praeteritis futura coniungat, tamen abruptus est et vituperabilis
transitus. Habet autem tales transitus et in superioribus libris
et in sequenti praecipue, ubi Iuppiter appellat Iunonem. OPIM
‘Opim’ quando dicimus, nympham significamus; si autem dicamus
‘opem’, auxilium intellegimus: Terentius «Iuno Lucina fer opem;
serva me, obsecro»; ‘opes’ vero numero plurali censum accipimus:
nam ‘Ops’ Terra est, uxor Saturni, quam Graeci Rheam vocant.

534. TRISTES VOCES habitum futurae orationis ostendit.

535. ORE DABAT pleonasmos. BELLVM AD CRVDELE CAMILLA uno verbo
exitum rei docuit.

536. NOSTRIS NEQVIQVAM CONGITVR ARMIS ‘nostris’ quibus utraque
gaudemus: ut etiam ipsa habeat causam doloris et maioris
iracundiae.

537. NEQVE ENIM NOVVS ISTE DIANAE VENIT AMOR firmiores enim sunt
antiquiores amicitiae: Terentius «per amicitiam, quae coepta a
parvulis cum aetate adcrevit simul», Iuvenalis «ille excludatur
amicus iam senior, cuius barbam tua ianua vidit».

539. PVLSVS OB INVIDIAM scilicet crudelitatis; nam sequitur
«neque ipse manus feritate dedisset».

540. ANTIQVA nobili urbe; nam ‘hoc Privernum’ dicitur.

544. IVGA LONGA longe posita, remotiora: Sallustius «et Metello
procul agente, longa spes auxiliorum», id est longe posita.

545. SOLORVM NEMORVM desertorum: Terentius «venit meditatus
aliunde ex solo loco», item ipse «nonne hunc abici oportet in
solas terras?».

547. FVGAE MEDIO dum fugit, inter fugam: nam figuratum est.

550. CAROQVE ONERI TIMET Anacreon φόρτον Ἔρωτος, id est onus
amoris.

551. VIX HAEC SENTENTIA SEDIT ideo ‘vix’, quia naturale est, ut,
quotiens simul multa cogitamus, vix aliquid conprobemus: unde
vera distinctio est ‘omnia secum versanti subito.

553. ET ROBORE COCTO aut antiquam hastam fuisse significat: nam
multi temporis aliquid coctum vocatur: Horatius «plerumque
recoctus scriba ex quinqueviro corvum deludet hiantem», item
Persius «ut ramale vetus vegrandi subere coctum»: aut re vera
‘cocto robore’: hastae enim igni plerumque durari consuerunt.

554. HVIC scilicet telo ‘natam inplicat’. LIBRO liber dicitur
interior corticis pars, quae ligno cohaeret: alibi «alta liber
aret in ulmo». Vnde et liber dicitur in quo scribimus, quia ante
usum chartae vel membranae de libris arborum volumina
conpaginabantur.

558. IPSE PATER FAMVLAM VOVEO bene ‘ipse pater’, quia
auctoramenti potestatem nisi patres non habent. ‘Voveo’ autem
consecro in tuum ministerium: unde et Camilla dicta est, licet
supra a matre dixerit esse nominatam. Sed illud poetice dictum
est: nam ‘Camilla’ quasi ministra dicta est: ministros enim et
ministras inpuberes camillos et camillas in sacris vocabant, unde
et Mercurius Etrusca lingua Camillus dicitur, quasi minister
deorum.

562. SONVERE VNDAE distinguendum.

563. INFELIX CAMILLA non eo tempore quo evasit, sed nunc infelix:
plerumque enim epitheta praesentis temporis sunt, licet in
peractis negotiis, ut in secundo «infelix qua se, dum regna
manebant, saepius Andromache ferre incomitata solebat».

567. NON ILLVM TECTIS VLLAE NON MOENIBVS VRBES ACCEPERE non mirum
a nulla hunc civitate susceptum: nam licet Privernas esset,
tamen quia in Tuscorum iure paene omnis Italia fuerat,
generaliter in Metabum omnium odia ferebantur. Nam pulsus fuerat
a gente Vulscorum, quae etiam ipsa Etruscorum potestate
regebatur: quod Cato plenissime exsecutus est. Hinc est «multae
illam frustra Tyrrhena per oppida matres optavere nurum»: quod
non procederet, nisi inter eos essent iura conubii. NON MOENIBVS
VRBES ACCEPERE non tectis, non moenibus, hoc est nec in civitatem
nec in privatam admissus est domum. Et sic ista etiam in primo
separavit «urbe domo socias». Sciendum autem ‘moenia’ abusive
dici omnia publica aedificia, ut «dividimus muros et moenia
pandimus urbis»: nam proprie ‘moenia’ sunt tantum muri, dicta
quasi ‘munia’ a munitione civitatis.

568. MANVS DEDISSET consensisset. Et hoc dicit: etiam si qui eum
voluissent suscipere, ille tamen eorum consortia morum feritate
fugisset.

569. PASTORVM ET SOLIS EXEGIT MONTIBVS AEVVM et pastorum aevum
exegit in montibus solis, idest pastorali usus est vita.

571. ARMENTALIS EQVAE indomitae, unde sequitur ‘et lacte ferino’.

573. VESTIGIA PLANTIS INSTITERAT signa pedum primis plantis
expresserat: nam haec sunt vestigia, imagines pedum, ut «semesam
praedam et vestigia foeda relinquunt».

574. PALMAS ONERAVIT onus enim est quicquid teneris inponitur
manibus.

576. PRO LONGAE TEGMINE PALLAE palla proprie est muliebris vestis
deducta usque ad vestigia, unde ait ‘longae’: sic supra «pallam
signis auroque rigentem».

580. STRYMONIAMQVE GRVEM Thraciam, a fluvio Strymone. Sane
sciendum posse dici et ‘hic’ et ‘haec grus’, et ‘hic’ et ‘haec
gruis’. OLOREM latine ita dicimus: nam cycni graece dicuntur.

581. MVLTAE ILLAM FRVSTRA antequam rem diceret, praeiudicavit;
sic Sallustius «falso queritur de natura sua genus humanum»; nam
antequam diceret ‘queritur’, dixit ‘falso’. MATRES inter matrem
et matremfamilias hoc interest, quod mater est praeter illam
significationem quae est ad aliquid, quae tantum convenit in
matrimonium; materfamilias vero illa dicitur quae in matrimonium
convenit per coemptionem: nam per quandam iuris sollemnitatem in
familiam migrat mariti.

583. AETERNVM aeterne: nam nomen est pro adverbio.

585. CONATA cum conaretur.

587. FATIS VRGETVR ACERBIS ostendit etiam desideria ex fati
necessitate descendere.

589. COMMITTITVR OMINE PVGNA pro ‘committetur’.

590. HAEC CAPE generaliter dixit arcum, pharetram, ut sequentia
indicant: nam dicit ‘et ultricem pharetra deprome sagittam’.
VLTRICEM nomina terminata ablativum singularem in ‘e’ mittunt,
genetivum vero pluralem in ‘um’, exceptis his quae omnis sunt
generis, ut ‘felix’; nam et ‘ab hoc felici’ et ‘horum felicium’
facit: Lucanus «felici non fausta loco tentoria ponens». Quod
receptum est ideo, quia genetivus pluralis a nominativo plurali
minor esse non debet, sed aut par, aut maior una syllaba. Et quia
a neutro facit ‘felicia’, ‘felicum’ dicere non debemus, ne
propter alia genera huic praeiudicemus. Namque ab eo quod est
‘felices’ ut ‘felicium’ dicamus, ratio patitur: una enim crescit
syllaba: ab eo quod est ‘felicia’ ut ‘felicum’ dicamus non
procedit, ne minor sit genetivus a nominativo plurali. Similiter
et ‘ultricium’ et ‘victricium’ dicimus, licet in his neutrum
genus in numero singulari non inveniatur.

591. VIOLARIT VVLNERE CORPVS quia dixerat ‘sacrum’.

592. TROS ITALVSQVE MIHI si simpliciter accipiamus, ita
intellegamus: sive eam Troianus interemerit, sive aliquis de
Aeneae auxiliis: namque alii volunt Arruntem de Turni esse
partibus et indignatum, femineum sexum plus in bello potuisse,
quam viros. Quam rem hic dicunt praestruxisse Vergilium: et re
vera sic ubique loquitur, ut incertum sit Arruns de cuius
partibus fuerit: unde est et illud «da, pater, hoc nostris
aboleri dedecus armis». PARITER similiter, uno modo. Et est
antiquum.

593. MISERANDAE CORPVS haec in oeconomia praeiudicia nominantur,
quotiens negotii futuri exitus tollitur: vult enim nos de
Camillae cadavere nihil ulterius expectare: sicut fecit in primo
«tu faciem illius noctem non amplius unam falle dolo», quod
praemissum sustulit commemorationem, quando vel Cupido
discesserit vel Ascanius sit reversus.

594. ARMA INSPOLIATA aut indetracta, aut ipsius inspoliatae.

596. NIGRO CIRCVMDATA TVRBINE CORPVS quia ad maerorem luctumque
descendit. Contra in octavo, ubi ad laetitiam descendit Venus,
claro eam nimbo circumdatam dicit, ut «at Venus aetherios inter
dea candida nimbos».

598. ETRVSCIQVE DVCES Etruria dicta est, quod eius fines
tendebantur usque ad ripam Ttberis, quasi ἑτερούρια; nam ἕτερον
est alterum, ὅρος finis vocatur. Roma enim antea unam tantum
Tiberis ripam tenebat: Iuvenalis «et quae imperii fines Tyberinum
virgo natavit».

599. COMPOSITI NVMERO id est rationabiliter, unde et
‘saepenumero’ dicimus, id est frequenter et rationabiliter. Hinc
est «tum vero in numerum», id est in rationem, in rhythmum: unde
et metra ‘numeros’ dicimus, ut «numeros memini, si verba
tenerem». Sane modo generalis est descriptio equestris
certaminis, paulo post descendit ad specialem, sicut fecit in
quinto et de cursoribus et de navali certamine.

601. HORRET AGER terribilis est; est autem versus Ennianus,
vituperatus a Lucilio dicente per inrisionem, debuisse eum dicere
«horret et alget»: unde Horatius de Lucilio «non ridet versus
Enni gravitate minores?».

602. CAMPIQVE ARMIS SVBLIMIBVS ARDENT resplendent.

603. CELERESQVE LATINI adludit ad militiam Romanam: namque et
equites habuit Romulus, ut illo diximus loco «tercentum, scutati
omnes, Volscente magistro»: quos celeres appellavit vel a
celeritate, vel a duce Celere, qui dicitur Remum occidisse, in
cuius gratiae vicem a Romulo fieri tribunus equitum meruit.

604. ALA CAMILLAE equitatus. ‘Alae’ autem dicuntur equites, quod
alarum vice pedestrem exercitum tegunt.

608. INTRA IACTVM TELI unde possit hasta emissa in hostem venire.
Hinc traxit Statius ut diceret «quale quater iaculo spatium ter
harundine vincas». Et Enniana est omnis haec ambitiosa
descriptio.

617. PRAECIPITAT pro ‘praecipitatur’.

619. REICIVNT PARMAS ET EQVOS AD MOENIA VERTVNT ‘reiciunt’ retro
agunt. Sane nunc fugiunt, non timore, sed lege proeliandi:
Sallustius «more equestris proelii sumptis tergis ac redditis».

622. MOLLIA domita, domitorum scilicet.

625. SVPERIACIT VNDAM super scopulos undam iacit: nam more suo
dedit verbo detractam nomini praepositionem.

626. SINV curvatione et flexu undarum. ‘Extremam’ autem ad illud
pertinet quod ait supra «penitusque datis referuntur habenis».

627. AESTV REVOLVTA RESORBENS SAXA FVGIT aestus proprie est maris
incerta commotio.

628. VADO LABENTE hypallage pro ‘labens ipse per vadum’.

633. ET SANGVINE IN ALTO ἐμφατικῶς caedis ostenditur magnitudo.

637. HASTAM INTORSIT EQVO figurate: nam ‘intorqueo in equum’
dicimus, ut «in latus inque feri curvam conpagibus alvum
contorsit». SVB AVRE RELIQVIT ex vulneris genere fugientem eum
intellegimus esse percussum.

640. VOLVITVR ILLE EXCVSSVS HVMI ‘humi volvitur’: nam ‘excussus’
per se plenum est.

642. DEICIT HERMINIVM nomen hoc de historia Romana est: namque
cum Coclite contra Tuscos Larcius et Herminius steterunt tempore,
quo pons sublicius rumpebatur; unde et eum plurimum laudat, ac
si diceret: talis, qualis ille fuit.

644. TANTVS IN ARMA PATET tantum patebat in vulnera, id est in
hostilia tela totus patebat. PER ARMOS abusive: nam proprie armi
quadrupedum sunt.

648. EXVLTAT AMAZON suspendendum ‘exultat’, ut ‘Amazon’
intellegas quasi Amazon; nam Camilla Vulsca fuerat: sic in primo
«dederatque comam diffundere ventis, venatrix», id est quasi
venatrix.

651. INDEFESSA infatigabilis. Et omnia ei arma Amazonum tradit,
quas Titianus unimammas vocat: nam hoc est Amazon, quasi ἄνευ
μαζοῦ.

654. SPICVLA FVGIENTIA pro ‘ipsa fugiens’.

655. AT CIRCVM LECTAE COMITES subaudis ‘dimicant’, quod etiam
sequens Amazonum indicat comparatio, quae inducuntur circa
reginam bella tractantes. LARINAQVE VIRGO nomina haec
nobilissimarum sunt Italiae feminarum.

657. ITALIDES pulchra derivatio, non vera: nam verum est
‘Italae’: ‘Italis’ autem, unde est ‘Italides’, magis patronymicon
est, quam derivativum; sicut ‘Belis’, unde est ‘Belides’. QVAS
IPSA DECVS ‘decus’ et ad delectas, et ad ipsam potest referri.
‘Decus’ autem si ad Camillam, nobilitas, pulchritudo; si ad
delectas, ornamentum, quas sibi elegit ornamentum, id est ad
ornamentum. DIA CAMILLA generosa, εὐγενής; nam Graecum est. Cuius
nominis etymologiam plerique volunt venire ἀπὸ τοῦ Διός: quod si
est, dicemus dissentire derivationem a principalitate: nam ‘dia’
‘di’ producit, cum Διός corripiat: sicut e contra cum ‘lux’
producat, ‘lucerna’ ‘lu’ corripit.

658. PACISQVE BONAE BELLIQVE MINISTRAS congruum paci epitheton
dedit, ut eam bonam diceret, cum bellum e contra sit pessimum:
nam sine dubio et ‘belli saevi’ diceret, si ratio versus
admitteret.

659. QVALES THREICIAE Tanais fluvius est, qui separat Asiam ab
Europa, circa quem antea Amazones habitaverunt; unde se postea ad
Thermodonta, fluvium Thraciae, transtulerunt: quod etiam
Sallustius testatur, dicens «dein campi Themiscyrei, quos habuere
Amazones, ab Tanai flumine, incertum quam ob causam, digressae».
THERMODONTIS plenum est ‘Thermodoon’, sed per synaeresin
‘Thermodon’ fecit: unde ‘don’ circumflexum habebit accentum.
Graeca enim nomina necesse est ut circumflectantur, quotiens fit
synaeresis exigente metri necessitate. Ergo si sit ‘Thermodoon’,
‘do’ acutum habebit accentum: quod si ‘Thermodon’ fecerit, et in
finalem transfertur, et mutatur accentus: nam circumflexus fit.

660. PVLSANT Ennius «Musae quae pedibus pulsatis Olympum».
BELLANTVR pro ‘bellant’: nam solent verba pro verbis poni: unde
nunc passivam declinationem sub activa posuit significatione,
sicut in georgicis «et placidam paci nutritor olivam» futurum
tempus a passivo posuit pro praesenti ab activo: nam ‘nutritor’
pro ‘nutri’ posuit. Inde est e contra «nox umida caelo
praecipitat».

661. HIPPOLYTEN haec Amazonum fuit regina, cui victae Hercules
balteum sustulit. MARTIA aut bellicosa, aut Martis filia.

664. QVEM TELO PRIMVM DEICIS Homericum est interrogationem ad
ipsum referre, qui describitur, cum musae interrogari
consueverint, ut «vos o Calliope, precor, adspirate canenti».
ASPERA VIRGO epitheton ad officium belli respiciens, alias
incongrue virginem asperam dicimus.

666. EVNEVM quia Latina est declinatio, ideo ‘ne’ accipit
accentum: nam Statius quia graece declinavit, graecum accentum
posuit dicens «Euneos ante et nunc ante Thoas et Euneon audit».

667. LONGA ABIETE hasta abietali: nam arborem pro hasta posuit.

671. SVFFOSSO casuro: nam ‘suffusi’ equi dicuntur quos vulgo
incespitatores vocant. Alii ‘suffuso’ legunt, id est praecipiti
et iam cadenti.

672. DVM SVBIT scilicet, dum se ad sustentationem ruentis
inclinat. Et vult utrumque tanta celeritate esse percussum, ut
unum ictum putares: inde est enim ‘praecipites pariterque ruunt’.

673. HIS ADDIT AMASTRVM adiungit.

678. ARMIS IGNOTIS novis, inconsuetis. IAPYGE Apulo.

679. PELLIS EREPTA IVVENCO id est lorica: nam proprie lorica est
tegimen de loro factum, quo maiores in dolo uti consueverant.

682. AGRESTISQVE MANVS ARMAT SPARVS bene ‘agrestis’: nam sparus
est rusticum telum, in modum pedi recurvum: Sallustius «sparos et
lanceas, alii praeacutas sudes portare».

683. VERTITVR IN MEDIIS id est agit: nam graece dixit
ἀναστρέφεται. TOTO VERTICE SVPRA EST Statius de Capaneo «et toto
despectans vertice bellum».

684. HVNC ILLA EXCEPTVM fraude circumventum, ut «aemulus exceptum
Triton».

685. TRAICIT vis iactus ostenditur.

686. SILVIS pro ‘in silvis’. Et est sarcasmos.

687. MVLIEBRIBVS ARMIS usus obtinuit, ut innuptas ‘virgines’,
nuptas ‘mulieres’ vocemus: nam apud maiores indiscrete virgo
dicebatur et mulier. Vtrumque enim sexum tantum significabat, ut
ecce hoc loco dicit ‘armis muliebribus’, cum Camillam innuptam
fuisse manifestum sit. Item in bucolicis legimus «a, virgo
infelix», cum Pasiphaen constat ex Minoe ante amorem tauri
liberos suscepisse: Terentius etiam mulierem post partum virginem
vocat.

688. NOMEN TAMEN HAVD LEVE PATRVM MANIBVS HOC REFERES TELO
CECIDISSE CAMILLAE inrisio est amaritudinis plena: nam si
voluerimus simpliciter accipere, ut ita sit dictum quemadmodum
supra «Aeneae magni dextra cadis», incipit contrarium esse
superioribus. Vnde melius est, ut perseveremus in sensu et ita
sit dictum: magnam re vera gloriam laturus est ad manes parentum,
quem feminea tela superarunt.

692. SEDENTIS equitis. Sane eum ex vicino intellegimus esse.

695. INTERIOR sinisterior, breviore scilicet circulo.

698. CONGEMINAT hic distinguendum: nam nemo dicit ‘securim vulnus
congeminat’, sed ‘securis’.

699. INCIDIT HVIC figurate pro ‘in hanc incidit’: Terentius «ego
in eum incidi infelix locum, ut neque mihi amittendi, neque
retinendi sit copia».

700. APPENNINICOLAE BELLATOR FILIVS AVNI quia Liguria maiore
parte sui in Appennino est constituta. Ligures autem omnes
fallaces sunt, sicut ait Cato in secundo originum libro. FILIVS
AVNI Aunus scilicet: nam, ut supra diximus, cum dictis parentibus
filiorum nomina supprimuntur, eos patri cognomines intellegimus,
ut «Tiburti Remulo ditissimus olim».

704. VERSARE DOLOS INGRESSVS tractare ut «seu versare dolos, seu
certae occumbere morti». ASTV malitia: nam proprie ‘astutos’
malitiosos vocamus: unde in Terentio postquam de domino dixit
servus «astute», ille iratus ait «carnifex quae loquitur?» Cicero
«ita fit ut tua ista ratio existimetur astuta, meum hoc
consilium necessarium».

706. DIMITTE FVGAM equi celeritatem, cui fidis, relinque.

708. VENTOSA FERAT CVI GLORIA FRAVDEM haec est vera et antiqua
lectio, ut sit sensus: pedes congredere, iam agnosces cui inanis
iactantia adferat poenam: nam ‘fraudem’ veteres poenam vocabant,
ut etiam in antiquo cognoscitur iure. Si autem ‘laudem’
legerimus, erit sensus: agnosces cui inanis gloria adferat
laudem. ‘Ventosa’ autem ‘gloria’ est quam Graeci κενοδοξίαν
vocant.

710. PARIBVSQVE RESISTIT IN ARMIS pedes, sicut etiam illum
congressurum putabat.

711. PVRA PARMA tunc enim primum in bella descenderat.

713. FVGAX fugiens; nam nomen est pro participio: non enim
fugacem possumus accipere quem supra legimus bellatorem.

715. VANE LIGVS aut fallax, aut inaniter iactans: nam ‘vanos’
stultos posteriores dicere coeperunt. Inde tractum est etiam in
neotericis: Iuvenalis «sic libitum vano, qui nos distinxit,
Othoni». Quid autem hoc loco ‘vane’ significet, sequentia
demonstrant ‘frustraque animis elate superbis’.

716. LVBRICVS mobilis, fallax.

718. PERNICIBVS IGNEA PLANTIS modo velocibus, alias
perseverantibus: nam ‘pernix’ interdum velox, interdum
perseverans significat, ut ipse in georgicis «et inter dura iacet
pernix instrato saxa cubili».

719. TRANSIT EQVVM CVRSV nunc hoc incredibile esse videretur,
nisi praemisisset in septimo «illa vel intactae segetis per summa
volaret gramina nec teneras cursu laesisset aristas». ADVERSA
opposita.

721. ACCIPITER SAXO SACER ALES AB ALTO ‘sacer’ ideo, quia Marti
est consecratus: aut avibus execrabilis, ut «auri sacra fames»:
aut, quod verius est, Graecum nomen expressit: nam ἱέραξ dicitur,
hoc est sacer: ἱερεύς enim sacerdos vocatur. Cur autem graece
ita dictus sit, ratione non caret, quae nota est sacrorum
peritis.

722. CONSEQVITVR PENNIS nova laus Camillae, siquidem accipiter
columbam sequitur, ista hostem praecedit. Ipsa etiam avium
comparatio sumpta ex contrario est: nam aequius vir accipitri,
Camilla compararetur columbae.

724. TVM CRVOR ET VVLSAE LABVNTVR AB AETHERE PLVMAE ecbasis, id
est excursus.

725. NON NVLLIS id est non neglegentibus: nam litotes figura est.
Vult enim dicere: non leviter Iuppiter intuebatur ista
certamina.

730. INSTIGAT VOCIBVS ALAS incitat et inritat ad reditum: primum
enim est, ut fugere desinant, post ut in hostes impetum faciant.

731. NOMINE QVEMQVE VOCANS per hoc extrema necessitas indicatur.

732. QVIS METVS id est qualis, quantus, qui vos etiam feminam
timere compellit? Vnde paulo post ‘quae tanta animis ignavia
venit? Femina palantes agit’. O NVMQVAM DOLITVRI id est stulti:
stultus enim est quisquis iniuria non movetur. Et bene ‘numquam’,
siquidem antea saevitiam Mezentii pertulerunt nec se ulti sunt,
nunc praebent terga mulieri et ne hinc quidem commoventur dolore.

734. ATQVE HAEC AGMINA δεικτικῶς, id est multitudinem tantam.

735. INRITA inertia, quae nos ulcisci minime valent.

736. AT NON IN VENEREM SEGNES latenter hoc dicit: fugitis
mulierem, quia armata est; alias primi ad hunc curritis sexum.
NOCTVRNAQVE BELLA coitum: alibi «et siquando ad proelia ventum
est».

737. CVRVA TIBIA symphoniacorum. BACCHI autem ideo, quia apud
veteres ludi theatrales non erant, nisi in honorem Liberi patris.

738. EXPECTATE pro ‘expectatis’, modum pro modo posuit.

739. SECVNDVS HARVSPEX pro ‘secunda sacra’, id est prospera:
sicut e contrario Homerus μάντι κακῶν, id est malorum divine.

740. IN ALTOS LVCOS illic enim epulabantur sacris diebus.

741. MORITVRVS ET IPSE moriturus animo: nam moriturus non est.
Quod autem ait ‘et ipse’, aut ad Camillam, aut ad Venulum
respicit.

742. TVRBIDVS terribilis.

743. DEREPTVMQVE AB EQVO DEXTRA COMPLECTITVR HOSTEM hoc de
historia tractum est: namque Gaius Iulius Caesar, cum dimicaret
in Gallia et ab hoste raptus equo eius portaretur armatus,
occurrit quidam ex hostibus, qui eum nosset, et insultans ait
‘caesar, caesar’, quod Gallorum lingua ‘dimitte’ significat: et
ita factum est ut dimitteretur. Hoc autem ipse Caesar in
ephemeride sua dicit, ubi propriam commemorat felicitatem.

750. EXIT evitat, ut «atque oculis vigilantibus exit» in quinto.

751. VTQVE VOLANS ALTE RAPTVM Homerica comparatio.

758. DVCIS EXEMPLVM EVENTVMQVE SECVTI et virtutem, et
felicitatem.

759. MAEONIDAE Lydii, ut «o Maeoniae delecta iuventus».

760. ARTE dolo, ut «arte Pelasga».

762. QVA SE CVMQVE FVRENS MEDIO TVLIT AGMINE VIRGO, HAC ARRVNS
SVBIT ut etiam supra diximus, ita poeta loquitur, ut aliquibus
locis det suspicionem, quod Arruns de Turni partibus fuerit:
namque et in Camillam impetum facit, et cum ipsa rursus recedit:
quod nisi de socio non procedit. Donatus etiam dicit, esse
manifestum signum socium fuisse, quod Apollinem Soractis invocat
montis, de quo Turno auxilia constat venisse: licet possit fieri,
ut alterius loci homo alterius loci invocet numen. Item ad
argumentum vocat «patrias remeabo inglorius urbes»: quod etiam de
hoste procedit, nam superare feminam nullam constat esse
virtutem.

767. CIRCVITVM proprie: nam circumire insidiantum est: unde est
«nec gregibus nocturnus obambulat». CERTAM HASTAM inevitabilem:
unde est e contra «et incertam excussit cervice securim», id est
infirmam, vitabilem.

768. SACER CYBELO nam montem pro numine, quod in eo colitur,
posuit. Et bona occasio ad mortem Camillae, ut sacerdotem maioris
numinis conetur occidere: per quod quasi exauctoratur Dianae
favor, interveniente maioris numinis iracundia.

770. QVEM PELLIS AENIS IN PLVMAM SQVAMIS AVRO CONSERTA TEGEBAT
catafractum eum fuisse significat. Catafracti autem equites
dicuntur, qui et ipsi ferro muniti sunt, et equos similiter
munitos habent: de quibus Sallustius «equis paria operimenta
erant, quae lintea ferreis laminis in modum plumae adnexuerant»,
nunc autem pro linteo ‘pellem’ posuit, et ‘aeneas squamas’ aereas
laminas intellegimus. ‘In plumam’ vero est in similitudinem
plumae, ut «excisum Euboicae latus ingens rupis in antrum», in
antri similitudinem. Sane sciendum quod ipsos equites catafractos
dicimus: Sallustius «et sequebantur equites catafracti».

773. SPICVLA TORQVEBAT LYCIO GORTYNIA CORNV Cretenses sagittas
Lycio arcu dirigebat: quod etiam, ut supra diximus, ad ornatum
poni consuevit.

775. CASSIDA pro ‘cassis’: nam accusativum posuit pro nominativo.

777. PICTVS ACV TVNICAS ET BARBARA TEGMINA CRVRVM ‘pictus
tunicas, pictus crurum barbara tegmina’, id est habebat vestem
phrygionis arte perfectam. Sane armorum longa descriptio illuc
spectat, ut in eorum cupiditatem merito Camilla videatur esse
succensa.

782. FEMINEO inpatienti, inrationabili, ut «femineae ardentem
iraeque curaeque coquebant».

785. SVMME DEVM ex affectu colentis dicitur: nam Iuppiter summus
est. SANCTI CVSTOS SORACTIS APOLLO Soractis mons est Hirpinorum
in Flaminia conlocatus. In hoc autem monte cum aliquando Diti
patri sacrum persolveretur - nam manibus consecratus est - subito
venientes lupi exta rapuerunt. Quos cum diu sequerentur, delati
sunt ad quandam speluncam, halitum ex se pestiferum emittentem,
adeo ut iuxta stantes necaret: exinde est orta pestilentia, quia
fuerant lupos secuti. De qua responsum est, posse eam sedari, si
lupos imitarentur, id est rapto viverent. Quod postquam factum
est, dicti sunt ipsi populi Hirpi Sorani: nam lupi Sabinorum
lingua vocantur hirpi. Sorani vero a Dite: nam Ditis pater
Soranus vocatur: quasi lupi Ditis patris. Vnde memor rei
Vergilius Arruntem paulo post comparat lupo, quasi Hirpinum
Soranum.

786. PINEVS ARDOR ignis περίφρασις. ACERVO pyra, coacervatione
lignorum.

787. FRETI PIETATE iste quidem hoc dicit; sed Varro, ubique
expugnator religionis, ait, cum quoddam medicamentum describeret,
«ut solent Hirpini, qui ambulaturi per ignes, medicamento
plantas tingunt».

788. MVLTA PRVNA in pruna. ‘Pruna’ autem quamdiu ardet dicitur:
Horatius «praetextam et latum clavum prunaeque batillum»: cum
autem extincta fuerit, carbo nominatur: Terentius «tam excoctam
atque aram reddam, quam carbo est»: nam ‘pruna’ a perurendo dicta
est.

790. EXVVIAS PVLSAEVE TROPAEVM exuvias occisae, pulsae tropaeum.
Et proprie: nam, ut supra diximus, de occisis hostibus
triumphabant, de pulsis figebant tropaea.

795. PARTEM MENTE DEDIT PARTEM VOLVCRES DISPERSIT IN AVRAS bona
moderatio Apollinis inter sacerdotis preces et voluntatem
sororis.

801. NIHIL non. NEQVE AVRAS NEC SONITVS MEMOR haec est antiqua
lectio; namque apud maiores trahebatur interdum a Graeco
genetivus singularis. Hinc est et ‘paterfamilias’ et
‘materfamilias’, quae duo tantum nomina remanserunt: nam nec
‘huius auras’ dicimus, nec ‘huius custodias’ secundum Sallustium,
qui ait «castella custodias thesaurorum» pro ‘custodiae’: ita
enim etiam Asper intellegit, licet alii ‘custodias’ accusativum
velint. Sane ‘paterfamilias’ quando dicimus, ‘familias’
indeclinabile est. Si autem ‘pater familiae’ dicere voluerimus,
iam non erit nomen, sed locutio, et ‘familiae’ erit dativus; nam
‘pater mihi est’ dicimus: Terentius «natura tu illi pater es,
consiliis ego». Multi tamen volunt in numero plurali nomen
utrumque declinari, ut dicamus ‘hi patres familiae, horum patrum
familiarum’.

803. PAPILLAM EXERTAM nudam. Sane ‘mamilla’ est omnis eminentia
uberis, ‘papilla’ vero breve illud, unde lac trahitur.

805. DOMINAM reginam, ut «hi dominam Ditis thalamo deducere
adorti».

808. VIRGINIS AVDET sic fuerat consternatus, ut etiam vulneratam
timeret.

811. OCCISO PASTORE LVPVS bene pastori reginam comparat nam reges
ipsi pastores vocantur: Homerus ποιμένα λαῶν.

812. CAVDAM PAVITANTEM quae timorem indicat: pro ‘ipse pavitans’.

814. TVRBIDVS modo timidus, supra terribilis, ut «Venulo adversum
se turbidus infert».

817. MVCRO hinc apparet mucronem esse cuiuslibet teli acumen.

818. FRIGIDA LETO alii ‘telo’ legunt et intellegunt ‘vulnere’.

822. PARTIRI CVRAS subaudis ‘consueverat’. HAEC ITA FATVR unum
abundat: nam supra ait ‘adloquitur’.

823. POTVI absolute, vel pugnare vel vivere.

826. SVCCEDAT PVGNAE animus bellatricis ostenditur, quae non se
dolet lucem, sed bella deserere.

828. NON SPONTE FLVENS non ut supra «portisque ab equo regina sub
ipsis desiluit, quam tota cohors imitata relictis ad terram
defluxit equis».

829. PAVLATIM EXSOLVIT SE CORPORE sic in quarto «teque isto
corpore solvo».

831. VITAQVE CVM GEMITV FVGIT INDIGNATA SVB VMBRAS servat hoc
ubique, ut iuvenum animas a corporibus dicat cum dolore
discedere, quod adhuc esse superstites poterant: quod etiam de
Turno dicturus est.

832. CLAMOR Troianorum scilicet, qui exultabant.

833. CRVDESCIT crudelior fit caede multorum.

836. AT TRIVIAE CVSTOS ministra.

842. CONATA LACESSERE TEVCROS propter illud «bellum inportunum
cives cum gente deorum.

843. COLVISSE DIANAM PROFVIT non deam incusat, sed fatorum
necessitatem, contra quae nec numinis opitulatur auxilium.

846. SINE NOMINE sine gloria, sine fama.

847. AVT FAMAM PATIERIS INVLTAE nec invindicatae ignominiam
sustinebis: quod etiam Dido dolet, dicens «moriemur inultae, sed
moriamur ait».

849. MONTE SVB ALTO ut «monte sub aerio». Apud maiores nobiles
aut sub montibus, aut in montibus sepeliebantur; unde natum est
ut super cadavera aut pyramides fierent, aut ingentes
collocarentur columnae.

854. VANA TVMENTEM plenum.

856. DIGNA CAMILLAE PRAEMIA sic in secundo «persolvant grates
dignas et praemia reddant debita», item alibi «et haec tibi porto
dona prius».

857. TVNE ETIAM TELIS MORIERE DIANAE cum ingenti amaritudine
dictum est: nam ei etiam genus invidet mortis. Quod autem ait
‘tune etiam’ ad Niobes numerosam pertinet subolem.

859. CORNVQVE INFENSA TETENDIT ‘cornu’ accusativus singularis
est, ac si diceret ‘arcumque infensa tetendit’: nam horum
dubiorum casus ex similibus vel synonymis conprobantur.

860. COIRENT INTER SE CAPITA Homerica est ista descriptio.

863. TELI STRIDOREM Homerus ἔκλαγξεν δ᾿ ἄρ᾿ ὀιστός.

864. AVDIIT VNA ARRVNS HAESITQVE IN CORPORE FERRVM celeritas
iaculantis exprimitur: Statius cum iam percussum dixisset
extinctum, ait «necdum certi tacet arcus Amyntae».

866. IGNOTO CAMPORVM IN PVLVERE LINQVVNT faciente numinis
iracundia est relictus, ut nec sepulturam posset mereri.

869. TVRBATI FVGIVNT RVTVLI hoc ad Camillae pertinet laudem, qua
amissa inmutantur fata bellorum. ACER ATINAS licet acer, fugit
tamen.

870. DESOLATIQVE MANIPLI deserti signiferi: quod est nimii
discriminis; namque hoc ubique dux praecipit, ut frequentes circa
se sint milites, sicut in Sallustio legimus. Manipli autem dicti
sunt signiferi, quia sub Romulo pauper adhuc Romanus exercitus
hastis faeni manipulos inligabant, et hos pro signis gerebant;
unde hoc nomen remansit.

874. LAXOS ARCVS non intentos, sed iam solutos.

878. FEMINEVM CLAMOREM impatientem: nam iam dixerat ‘matres’, per
quod muliebrem clamorem poteramus accipere.

881. MISERAM MORTEM quia sequitur ‘limine in ipso’.

882. MOENIBVS IN PATRIIS scilicet ubi se iam tutos esse
credebant.

884. APERIRE VIAM id est dare aditum. Et bono locutus est ambitu;
nam cum portis via et aperitur et clauditur.

885. ORITVRQVE MISERRIMA CAEDES sic in secundo, ubi intulit
«armorum facie et Graiarum errore iubarum».

886. DEFENDENTVM ideo ‘defendentum’ et ‘ruentum’, quia ad
masculinum retulit, et ‘hi defendentes’ facit, quod et de
feminino dicimus: si autem de neutro loquamur, ‘defendentium’
dicamus necesse est, quia ‘haec defendentia’ facit et, ut supra
dixi, genetivus pluralis a nominativo plurali minor esse non
debet. Quod si forte minorem eum aliquando invenerimus, metri
necessitate fit, et incipit iam pathos esse, non declinatio.

888. PRAECIPITES FOSSAS in quas quid potest praecipitari.

889. CAECA inrationabilis, quae in clusas portas more arietis
ruebat, id est bellici machinamenti.

891. SVMMO CERTAMINE in extremo discrimine, ut supra «vocat labor
ultimus omnes».

893. TREPIDAE licet trepidae, tamen oblitae sexus tela
iaculabantur.

895. PRAECIPITES aut festinae, aut in mortem ruentes. PRIMAEQVE
MORI PRO MOENIBVS AVDENT nimii doloris est, ut «me primam
absumite ferro».

896. SAEVISSIMVS IMPLET NVNTIVS ut etiam supra diximus, ‘nuntius’
est qui nuntiat, ‘nuntium’ quod nuntiatur, secundum quod nunc
nec de femina, nec de re quae nuntiatur, procedit ‘nuntius’: unde
multi volunt alium nuntium intellegi, Accam vero postea venisse.
Sed melius est, ut ‘nuntius’ de Acca dictum intellegamus.
Novimus enim poni aliqua in subauditione quae ex aperto dicere
non debemus, ut «nec dextrae erranti deus afuit», cum necesse sit
ut aut Iunonem, aut Allecto intellegamus: item Sallustius «prima
quae forte venientes exciperet», cum de insidiis loqueretur,
quas numeri tantum pluralis esse plus quam manifestum est.

898. DELETAS VVLSCORVM ACIES falsum est, tantum enim fugerant;
sed vim exprimit nuntii, cuius mos est plus quam habet veritas
nuntiare.

899. INGRVERE impetum facere, ut «ingruit Aeneas Italis».

901. ILLE FVRENS ET SAEVA IOVIS SIC NVMINA POSCVNT duplici
ratione eum insidias reliquisse commemorat, dolore nimio et
numinum voluntate; quod utrumque id egit, ne capi posset Aeneas.

901. SAEVA IOVIS SIC NVMINA POSCVNT Homerus Διὸς δ᾿ ἐτελείτο
βουλή.

904. APERTOS vacantes insidiis.

906. AMBO AD MVROS ut tueretur Turnus, ut obsideret Aeneas.

908. FVMANTES PVLVERE CAMPOS veluti fumantes caligine pulveris.

910. SAEVVM fortem, ut «saevus ubi Aeacidae telo iacet Hector»,
item «nec minus interea maternis saevus in armis».

913. GVRGITE HIBERO oceano occiduo, idest Hispano. Hispaniam
autem Hiberiam ab Hibero flumine constat esse nominatam.

915. CONSIDVNT CASTRIS in sua quisque digressi. MOENIA VALLANT
hinc probatur quia et qui tuentur, et qui obsident vallare
dicuntur.

 <COMMENTARIORVM SERVII G. IN AENEIDOS VERGILII LIBROS LIBER
DVODECIMVS>  

1. TVRNVS VT INFRACTOS postquam Turnus bello defecisse videt
Latinos, antea semper infractos: namque ita maior est sensus,
quam si ‘infractos’ valde fractos acceperis.

2. SVA NVNC PROMISSA REPOSCI quia dixerat «ibo animis contra, vel
magnum praestet Achillem».

3. SE SIGNARI OCVLIS propter illud «in te ora Latini, in te
oculos referunt». VLTRO aut ‘insuper’, aut ‘antequam aliquis
exposcat’.

5. SAVCIVS ILLE κατ᾿ ἐξοχὴν ‘ille leo’, id est princeps ferarum:
‘saucius’ autem ‘pectus’ saucium pectus habens. Et bene alia
verba interposuit, quia ‘saucius pectus’ et sonabat asperrime et
imperitis poterat soloecismus videri. GRAVI VVLNERE forti, ut
«ferit ense gravem Thymbraeus Osirim».

6. TVM DEMVM novissime, id est postquam fuerit vulnere
lacessitus: haec enim leonum natura est, ut nisi lacessiti irasci
nequeant. MOVET ARMA vires suas experitur: nam arma sunt
uniuscuiusque rei possibilitas, unde est «et quaerere conscius
arma», id est dolos.

7. LATRONIS modo venatoris. Et est Graecum: nam λατρεύειν dicunt
obsequi et servire mercede, unde latrones vocantur conducti
milites. Moris autem erat ut hos imperator et circa se haberet et
primos mitteret ad omne discrimen: unde nunc dicit latronis telo
fixum leonem, quia etiam venatores operas suas locare
consueverunt. Varro tamen dicit, hoc nomen posse habere etiam
Latinam etymologiam, ut latrones dicti sint quasi laterones, quod
circa latera regum sunt, quos nunc satellites vocant: una tamen
est significatio, licet in diversa etymologia. Plautus in
Pyrgopolinice aperte ostendit quid sint latrones, dicens «rex me
Seleucus misit ad conducendos latrones».

8. INPAVIDVS FRANGIT TELVM Lucanus «per ferrum tanti securus
vulneris exit». FREMIT ORE CRVENTO fremit, licet os habeat suo
cruore perfusum. Sane ipsa comparatio exitum ostendit futurum:
nam etiam Turnus ruet in mortem, ferocitate conpulsus: sic in
quarto indicat futurum reginae exitum, dicens «qualis coniecta
cerva sagitta».

9. GLISCIT crescit: unde et glires dicti sunt, quos pingues
efficit somnus.

10. TVRBIDVS plenus terroris et perturbationis. Sane notandum
‘adfatur’ atque ‘infit’: nam iteratio est, qua frequenter est
usus: licet non nulli dicant, temperare hoc interpositam
coniunctionem.

11. RETRACTENT repetant et revolvant.

13. CONGREDIOR Statius, ubi Polynicen oblique inducit loquentem
«non me ullius domus anxia culpet expectentve truces obliquo
lumine matres»: unde etiam supra ait poeta «se signari oculis».

15. DESERTOREM ASIAE ut «exulibusne datur ducenda Lavinia
Teucris?» Vnde est praemissa illa excusatio et in tota secundi
oeconomia, et in quarto, ubi dicit «me si fata meis paterentur
ducere vitam auspiciis et sponte mea componere curas, urbem
Troianam primum dulcesque meorum reliquias colerem». SEDEANT
SPECTENTQVE LATINI ductus est, ut diximus supra: pollicetur enim
se singulari certamine dimicare velle, cum nolit: nam dicens
‘sedeant spectentque’ latenter eos ignaviae arguit, quod solus,
omnibus quiescentibus, dimicet: quam rem plenius sequens indicat
versus ‘et solus ferro crimen commune refellam’, id est commune
fugae ac timoris dedecus solus meis virtutibus conprimam.

18. SEDATO CORDE quia de Turno ait «atque ita turbidus infit».

19. O PRAESTANS ANIMI et ‘praestans virium’, et ‘praestans
viribus’ dicimus. Sane magnae moderationis est haec oratio: nam
et laudat Turnum quasi virum fortem, et tamen eum a singulari
certamine dehortatur: dicens enim ‘praestans animi’ latenter
ostendit, eum inferiorem esse virtute.

21. EXPENDERE CASVS ne ex abrupto de eius virtute desperare
videatur, casuum varietatem se timere commemorat.

22. SVNT TIBI REGNA PATRIS DAVNI SVNT OPPIDA si propter regnum
dimicare disponis, habes paternum; si propter gloriam, multos
virtute superasti. Quod autem dicit ‘nec non aurumque animusque
Latino est’ varie exponitur. Namque alii dicunt: habes regnum
paternum, habes oppida; etiam a me habes aurum et promptum animum
ad danda omnia praeter filiam. Alii vero sic intellegunt: si
propter opes et uxorem dimicaturus es, haec non solus habeo;
cuicumque enim Latino est et aurum et animus promptus in generum;
ut ‘Latino’ non de se dicat, sed ‘cuicumque de Latio’.

24. LATIO ET LAVRENTIBVS ARVIS et in civitatibus, et in omni
regno Latinorum.

25. NEC GENVS INDECORES quia iste regis filiam petebat. Sine me
haec hoc loco intelligimus, Turnum dolore voluisse in aliqua
verba prorumpere. HAVD MOLLIA FATV id est vera: nam aspera sunt
quae cum veritate dicuntur; falsa enim plena solent esse
blanditiis.

26. ANIMO HAVRI omni intentione percipe.

27. NVLLI VETERVM SOCIARE PROCORVM generaliter dicit prohibitum
esse dari Laviniam cuilibet Latino, ut Turnus solacium aliquod
habere possit doloris.

28. DIVIQVE HOMINESQVE propter Faunum et vates.

29. VICTVS AMORE TVI hoc est propter te, propter tuum amorem.
Sane inter ‘tui causa feci’ et ‘tua causa feci’ haec discretio
est, ut ‘tui causa’ tunc dicamus, si aliquid ipsi ad quem
loquimur, praestiterimus, ut puta ‘tui causa te defendi’; ‘tua’
vero ‘causa’ tunc, cum alteri aliquid alterius contemplatione
praestamus, ut ‘tua causa hominem tuum defendi’. COGNATO SANGVINE
quia Venilia, mater Turni, soror est Amatae.

30. VINCLA OMNIA RVPI et religionis et foederis.

31. PROMISSAM ERIPVI GENERO verum est: nam Aeneae per legatos
promiserat filiam, cui postea intulit bellum. Licet multi dicant,
ante eam Turno fuisse promissam, quod falsum est. Nam Latinus
numquam eam est Turno pollicitus: nam nec Faunum consuleret, si
eam Turno ante promisisset: sed tantum eum esse generum Amata
cupiebat, quod etiam legimus «quem regia coniunx adiungi generum
miro properabat amore».

32. QVI ME CASVS excusat Turnum, ut non ipsius esse videatur quod
victus est, sed suum, qui ausus fuerat contra generum bella
suscipere.

33. PRIMVS praecipuus.

34. BIS MAGNA VICTI PVGNA semel, cum est occisus Mezentius;
iterum, cum interiit Camilla.

36. ALBENT usurpavit verbum ‘albeo albes’.

37. INSANIA MVTAT insania enim est illuc reverti, unde vix
evaseris.

39. TOLLO finio, removeo, ut «tollite cuncta, inquit».

41. FORS DICTA REFVTET parenthesis, plena abominationis.

42. NATAM ET CONVBIA NOSTRA PETENTEM iniquissimum est eum morti
opponere, qui tuam adfinitatem exoptat.

43. RESPICE RES BELLO VARIAS ne eum ignaviae videatur arguere,
admonet casuum, ut supra «atque omnes metuentem expendere casus».

44. MAESTVM PATRIA ARDEA LONGE DIVIDIT ‘longe maestum’, id est
valde maestum: nam ‘longe dividit’ non procedit; non enim Ardea a
Laurento longo valde dissidet spatio.

46. AEGRESCITQVE MEDENDO inde magis eius aegritudo crescebat,
unde se ei Latinus remedium sperabat adferre. ‘Medendo’ autem dum
ei medetur: nam gerundi modus est a passiva significatione.

47. VT PRIMVM FARI POTVIT nimius enim dolor vel iracundia ei
intercluserant vocem: sic de Euandro «et via vix tandem voci
laxata dolori est».

48. QVAM PRO ME CVRAM GERIS HANC PRECOR OPTIME PRO ME DEPONAS bis
quidem ait ‘pro me’, sed diversa adfectione: namque hoc dicit:
quam pro salute mea sollicitudinem geris, hanc pro mea fama et
gloria quaeso derelinquas; vir fortis enim gloriosam mortem
praeponit saluti.

50. DEBILE FERRVM sic in secundo «telumque inbelle sine ictu
coniecit».

51. NOSTRO DE VVLNERE quod nos inferimus: et dubie est locutus.

52. LONGE ILLI DEA MATER ERIT contra illud ‘sed matris auxilio
utitur’.

54. NOVA SORTE id est magna: nam novum non est quod fuerat ante
promissum. Magnam autem sortem vocavit singulare certamen.

56. PER SI QVIS AMATAE TANGIT HONOS ANIMVM si, quia te regina
rogat, tuam commovet mentem: sic in septimo «siqua piis animis
manet infelicis Amatae gratia».

59. IN TE OMNIS DOMVS INCLINATA RECVMBIT totum digessit ante per
species, et sic se contulit ad generalitatem. Et est a ruina
translatio.

60. MANVM COMMITTERE TEVCRIS ab omni eum bello, non tantum a
singulari certamine dehortatur.

62. ET ME TVRNE MANENT mire agit: nam quia scit virum fortem suam
mortem facile posse contemnere, deterret eum, dicens se simul
esse morituram: ut qui periculum non timet, formidet invidiam.

64. ACCEPIT VOCEM ordo est: accepit vocem matris Lavinia,
flagrantes genas lacrimis perfusa, id est lacrimis genas sparsas
habens: Statius «et gemitu maestos imitata parentes».

65. IGNEM SVBIECIT RVBOR hypallage est pro ‘cui ignis animi
subiecit ruborem’. Movebatur autem, intellegens se esse tantorum
causam malorum, sic supra «causa mali tanti, oculos deiecta
decoros».

67. VIOLAVERIT OSTRO SI QVIS EBVR Homeri comparatio, unde et
‘violaverit’ transtulit: ille enim ait μιήνῃ.

68. MIXTA RVBENT VBI LILIA MVLTA ALBA ROSA aut ubi multa alba
lilia permixta rubent rosa, id est rosae coniunctione:
naturaliter enim omnis candor vicinum in se trahit ruborem.

70. ILLVM TVRBAT AMOR invenit occasionem, qua Turnus magis
moveretur in bellum.

74. NEQVE ENIM TVRNO MORA LIBERA MORTIS duplex hoc loco est
expositio. Aut enim ordo est: ne, quaeso, mater, ne me lacrimis,
id est tanto mortis omine prosequaris ad duri Martis certamina
proficiscentem: neque enim Turno mora libera est non eundi post
iam promissum singulare certamen. Aut certe hoc dicit: noli me,
mater, ad bellum euntem ominosis lacrimis prosequi: ‘neque enim
Turno mora libera mortis’, id est neque enim in potestate mea est
moram inferre venientibus fatis, ac si diceret: si inminet,
periturus sum, etiam si minime ad bella proficiscar. Sciendum
tamen est, locum hunc unum esse de insolubilibus XII quae habent
obscuritatem, licet a multis pro captu resolvantur ingenii.

76. CVM PRIMVM CRASTINA CAELO PVNICEIS INVECTA ROTIS hoc loco
aviditas pugnaturi exprimitur. Sane nunc non dicit oriri diem,
sed designat tempus, quo vult ut uterque ad certamen singulare
procedat.

79. NOSTRO DIRIMAMVS SANGVINE BELLVM bene se omnibus commendat
hoc dicto, siquidem suum sanguinem pro omni bello dicit posse
sufficere.

82. POSCIT EQVOS GAVDETQVE TVENS ANTE ORA FREMENTES solent enim
ex equorum vel maestitia, vel alacritate eventum futurum
dimicaturi colligere.

83. PILVMNO QVOS IPSA DECVS DEDIT ORITHYIA ait Horatius in arte
poetica «nec quodcumque velit poscat sibi fabula credi». Vnde
critici culpant hoc loco Vergilium, dicentes incongruum esse
figmentum. Namque Orithyia cum Atheniensis fuerit, filia
terrigenae, et a Borea in Thraciam rapta sit, quemadmodum potuit
Pilumno, qui erat in Italia, equos dare? DECVS DEDIT ad
ornamentum, ut «quas ipsa decus sibi dia Camilla delegit». Sane
hic versus spondiazon est: nam ‘thyi’ diphthongus est Graeca.

84. QVI CANDORE NIVES ANTEIRENT CVRSIBVS AVRAS Homeri versus,
verbum ad verbum.

85. PROPERI AVRIGAE festini, veloces: et erit nominativus ‘hic
properus’. Aurigas autem pro agasonibus posuit: nam aurigae
proprie sunt currus regentes.

87. ALBOQVE ORICHALCO apud maiores orichalcum pretiosius metallis
omnibus fuit: namque sicut Lucretius dicit, cum primum homines
silvas incendissent, nullarum adhuc rerum periti, terra casu
fertilis omnium, ex incendii calore desudavit metalla, inter quae
orichalcum pretiosius visum est, quod et splendorem auri et
aeris duritiam possideret. Namque primum de auro securis facta
displicuit causa mollitiae; simili ratione et argenti contemptus
est usus, mox aeris; orichalcum placuit, donec veniretur ad
ferrum: unde etiam saecula ia dicuntur fuisse divisa. Orichalcum
autem fuisse preciosum etiam Plautus docet, qui ait in milite
glorioso «ego istos mores orichalco contra conparem». ALNBOQVE
ORICHALCO auri scilicet comparatione: nam album non est.

88. CIRCVMDAT LORICAM VMERIS non armatur hoc loco, sed explorat
utrum arma apte et congrue eius membris inhaereant. APTAT HABENDO
ad habendum, ut congrue possit inhaerere.

89. CORNVA CRISTAE id est comas, quas Graeci κέρατα nominabant:
unde et κείρειν dicunt tonderi. Cornua autem sunt proprie
cincinni.

90. DEVS IPSE PARENTI FECERAT ac si diceret, non per ministros:
Statius «sed plurimus ipsi sudor ibi». Et notandum quod adfectate
variaverit, ut Aeneae uno loco arma describeret, Turni vero hic
hastam, gladium et loricam, in septimo autem scutum et galeam.

91. STYGIA VNDA quasi inmortalem fecerat.

92. EXIM deinde: nam ordinis est adverbium. INGENTI ADNIXA
COLVMNAE hastae per columnam exprimitur magnitudo, sicut in
septimo equorum, ut «stabant ter centum nitidi in praesepibus
altis».

93. VI virtute.

94. ACTORIS AVRVNCI SPOLIVM vel quod Actori detraxerat Turnus,
vel quod Actor cuidam alteri: nam ambigue posuit. QVASSATQVE
TREMENTEM quassat et tremere facit.

95. VOCIFERANS haec scilicet quae dicturus est: plerumque enim
ita clamor ostenditur, ut statim ipsius clamoris verba subdantur:
sic supra «torvumque repente clamat ‘io matres’». Sane nunc ita
ad hastam, quasi ad aliquam personam, loquitur et ei intellectum
et auditum dat, sicut Cicero verba reipublicae. Sed ille ait ‘si
posset fieri’, Turnus vero quasi ad vere sentientem loquitur; nec
inmerito: nam eum inducit furentem, ut «his agitur furiis
totoque ardentis ab ore scintillae absistunt, oculis micat
acribus ignis». VOCATVS HASTA MEOS invocationes et preces: nam
appellatio est a verbo, quae semper aut in ‘io’ exit, aut in
‘us’; si in ‘io’ exeant, tertiae sunt formae; si in ‘us’,
quartae, ut ab eo quod est ‘lego’ aut ‘lectio’ aut ‘lectus’
facit. Sed hoc nos dicimus, quod εὐφωνότερον: sicut nunc ab eo
quod est ‘voco’ ‘vocatus’ fecit, non ‘vocationes’. TE MAXIMVS
ACTOR antea gerere consueverat.

97. TVRNI NVNC DEXTRA GERIT eius, qui est supra maximum quasi. DA
STERNERE figura Graeca, ut «donat habere viro» item «dat ferre
talentum».

98. LACERARE REVVLSAM ut laceratam revellam. Laceratam autem
propter illud «et bis sex thoraca petitum perfossumque locis».

100. VIBRATOS CALIDO FERRO crispatos calamistro: nam calamistrum
est acus maior, quae calefacta et adhibita intorquet capillos.
Vnde etiam Cicero «calamistratam comam» appellat frequenter, quae
etiam vituperationi est: unde e contra ad laudem est positum ab
Horatio «hunc et incomptis Curium capillis». MVRRA MADENTES
unguentatos.

102. OCVLIS MICAT ACRIBVS IGNIS Homeri est.

104. TERRIFICOS CIET hinc apparet, mugitus non tantum dolentum
esse, sed etiam irascentum. ‘Ciet’ modo dat, sicut in tertio
legimus «lacrimasque ciebant»: nam proprie ‘ciere’ est alteri aut
dolorem aut lacrimas commovere.

106. AD PVGNAM PROLVDIT praemeditatur. Cicero si «mecum in hac
prolusione nihil fueris», id est praemeditatione certaminis.

107. SAEVVS fortis: more suo. Et ingentem moderationem dat
Aeneae, quippe quem inducit laborantem, ut possit in iram moveri,
cum Turnum ita dicat furere, ut nec Latini consiliis, nec Amatae
precibus possit oboedire.

108. ACVIT MARTEM inritat se ad futura certamina.

109. COMPONI FOEDERE BELLVM finiri, ut «ante diem clauso componet
vesper Olympo».

110. TVM SOCIOS MAESTIQVE METVM SOLATVR IVLI intellegimus hos spe
singularis certaminis pro ducis salute esse turbatos.

111. LATINO CERTA REFERRE VIROS κατὰ τὸ σιωπώμενον etiam Latinum
ad Aenean legatos misisse intellegimus: nam supra Turnus tantum
dixerat «nuntius haec Phrygio mea dicta tyranno».

112. PACIS DICERE LEGES quas paulo post in ipso foedere est
dicturus Aeneas.

115. LVCEMQVE ELATIS NARIBVS EFFLANT Ennianus versus est ordine
commutato: ille enim ait «funduntque elatis naribus lucem». Et
sciendum, nusquam diem sic patenter descripsisse Vergilium.

116. CAMPVM AD CERTAMEN totus hic de foederibus locus de Homero
translatus est, ubi Alexander cum Menelao singulari est certamine
dimicaturus.

117. DIMENSI RVTVLIQVE VIRI inter se per certa spatia dividentes,
quae quisque loca purgaret. Et hoc loco Fauni lucum evertere
Troiani: unde est «sed stirpem Teucri nullo discrimine sacrum
sustulerant, puro ut possent concurrere campo».

118. FOCOS quicquid ignem fovet ‘focus’ vocatur, sive ara sit,
sive quid aliud in quo ignis fovetur. ET DIS COMMVNIBVS ARAS di
communes sunt, ut alii dicunt, Mars Bellona Victoria, quod hi in
bello utrique parti possunt favere. Vt autem altioris scientiae
hominibus placet, di communes sunt qui ἄζωνοι dicuntur, id est
qui caeli certas non habent partes, sed generaliter a cunctis
coluntur: ubique enim eos esse manifestum est: ut mater deum,
cuius potestas in omnibus zonis est; nam ideo et mater deum
dicitur, quod cum omnibus eius est communis potestas. Alii
communes deos volunt Solem, Lunam, Plutonem, Martem: hi enim apud
omnes homines inveniuntur et sunt in omnibus terris. Prior tamen
sensus et simplex est et magis aptus negotio.

119. ARAS GRAMINEAS Romani enim moris fuerat caespitem arae
superimponere et ita sacrificare. ‘Gramineas’ autem ideo, quia et
de bello res agitur et Marti sacrificatur, cui gramen est
consecratum, quod secundum Plinium in naturali historia ex humano
cruore procreatur. Gramen autem herbae species est, licet omnis
herba gramen vocetur, sicut robur omne lignum, cum sit et
species. FONTEMQVE IGNEMQVE FEREBANT ‘fontem’ pro aqua posuit, a
toto partem. Sane ad facienda foedera aqua et ignis adhibentur;
unde econtra quos arcere volumus a nostro consortio, eis aqua et
igni interdicimus, id est rebus, quibus consortia copulantur.

120. VELATI LINO atqui fetiales et pater patratus, per quos bella
vel foedera confirmabantur, numquam utebantur vestibus lineis.
Vnde dicemus errore factum, ut linea vestis contra morem
adhiberetur ad foedera, quae firma futura non erant. Scimus enim
hoc ubique servare Vergilium, ut rebus, quibus denegaturus est
exitum, det etiam infirma principia. Sic in Thracia civitatem
condens Aeneas, quam mox fuerat relicturus, contra morem Iovi de
tauro sacrificavit. Sic senatum ad privata Latinus convocat
tecta, quando eius non erunt firma consilia. Sic paulo post in
augurio liberatus cycnus in fluvium concidit, quia Turnum Rutuli,
licet rupto foedere, liberare non poterunt. Caper tamen et
Hyginus hoc loco dicunt lectionem esse corruptam: nam Vergilium
ita reliquisse confirmant ‘velati limo’. Limus autem est vestis,
qua ab umbilico usque ad pedes teguntur pudenda poparum. Haec
autem vestis habet in extremo sui purpuram limam, id est
flexuosam, unde et nomen accepit: nam ‘limum’ obliquum dicimus,
unde et Terentius «limis oculis» dicit, id est obliquis. VERBENA
TEMPORA VINCTI verbena proprie est herba sacra, sumpta de loco
sacro Capitolii, qua coronabantur fetiales et pater patratus,
foedera facturi vel bella indicturi. Abusive tamen iam verbenas
vocamus omnes frondes sacratas, ut est laurus, oliva vel myrtus:
Terentius «ex ara hinc verbenas sume»: nam myrtum fuisse Menander
testatur, de quo Terentius transtulit.

121. LEGIO AVSONIDVM pro ‘Ausonidarum’, quod venit ab eo quod est
‘hic Ausonida’, sicut ‘hic auriga’; nam ‘Ausonis’ generis
feminini est, unde ‘Ausonidum’ facit: quod ut diceret, metri est
necessitate conpulsus.

123. RVIT cum impetu venit: quod apud Graecos est ὥρμησεν.

124. INSTRVCTI FERRO bona prooeconomia et rei futurae
praeparatio: ruptis enim foederibus in bella descendent.

131. VVLGVS INERMVM senum scilicet ac matrum, sicut ipse
memoravit.

139. DIVA DEAM aut hypallage est pro ‘dea divam’: nam deos
aeternos dicimus, divos vero qui ex hominibus fiunt. Aut bene
dixit de Iunone divam, respiciens etymologiam: nam in Horatio
legimus «sub divo moreris victima nil miserantis Orci», id est
sub aere, quem constat esse Iunonem. Deus autem vel dea generale
est omnibus: nam quod graece δέος, latine timor vocatur, inde
deus dictus est, quod omnis religio sit timoris. STAGNIS QVAE
FLVMINIBVSQVE SONORIS PRAESIDET Iuturna fons est in Italia
saluberrimus iuxta Numicum fluvium, cui nomen a iuvando est
inditum. Cum enim naturaliter omnis aqua noxia sit extraneorum
corporibus, hic omnibus saluberrimus fons est. De hoc autem fonte
Romam ad omnia sacrificia aqua adferri consueverat.

142. NYMPHA DECVS FLVVIORVM sic supra «nymphae, genus amnibus
unde est». ANIMO GRATISSIMA NOSTRO Homerus ἐμῷ κεχαρισμένε θυμῷ.

143. CVNCTIS PRAETVLERIM litotes figura per contrarium; plus enim
dicit et minus significat. Namque alias omnes est persecuta,
huic vero libenter indulsit: et dicit se hanc omnibus
praetulisse, quasi etiam alias in honore habuerit. Tale est et
illud Sallustianum «mare Ponticum dulcius quam cetera», cum
nullum dulce sit. Sane sciendum non inmerito finxisse Vergilium,
nymphae, id est parti suae, indulsisse Iunonem.

144. INGRATVM CVBILE quod gratiam eam castae non repraesentat
uxori Iuppiter. Animadvertendum autem versum hunc sine caesura
esse: nam hephthemimeres quam habere creditur, in synalipham
cadit, ut ‘magnanimi Iovis ingratum ascendere cubile’.
Terentianus «de hoc rarum concedam, fieri non posse negabo».

145. CAELI IN PARTE in parte divinitatis: nam locum numinum pro
honore posuit.

147. QVA VISA EST FORTVNA PATI quatenus, in quantum permisit: et
sic ait ‘qua visa est’, ut supra «coeant in foedera dextrae, qua
datur». Sane latenter ostendit, favorem numinum sine concessione
fatorum non posse procedere.

148. CEDERE RES LATIO feliciter cuncta procedere.

149. VIDEO CONCVRRERE pro ‘concursurum esse’: licet, quasi dea,
bene praesenti usa sit tempore, quae etiam futura cernebat.

151. NON PVGNAM ASPICERE HANC OCVLIS quoniam numina, quotiens
morituros viderint eos quibus favent, ab his secedunt: sic
Statius Apollinem inducit Amphiaraum deserentem, ubi eum vicinum
morti esse cognovit.

152. PRAESENTIVS efficacius, vehementius: nam decet germanam
inlicita etiam pro fratris salute temptare.

153. FORSAN MISEROS MELIORA SEQVENTVR ne forte possit fatorum
ordo mutari.

155. TERQVE QVATERQVE M. P. P. H. quia solam doloris audiverat
causam, nihil, quemadmodum fratri posset mederi: nam paulo post
audiet ‘aut tu bella cie conceptumque excute foedus’.

156. NON LACRIMIS HOC TEMPVS AIT non flendi, sed subveniendi
tempus est: Statius in matrum consolatione «accenso flebitis
igne».

158. CONCEPTVMQVE EXCVTE FOEDVS placitum, animo praedestinatum,
ut fiat.

159. AVCTOR EGO AVDENDI nomina in ‘tor’ exeuntia feminina ex se
faciunt, quae ‘trix’ terminantur, si tamen a verbo veniant, ut ab
eo quod est ‘lego’ et ‘lector’ et ‘lectrix’ facit, ‘doceo’
‘doctor’ ‘doctrix’. Si autem a verbo non venerint, communia sunt:
nam similiter et masculina et feminina in ‘tor’ exeunt, ut ‘hic’
et ‘haec senator’, ‘hic’ et ‘haec balneator’: licet Petronius
usurpaverit «balneatricem» dicens. Tale est et ‘hic’ et ‘haec
auctor’, sed tunc cum ab auctoritate descendit, ut hoc loco: cum
autem venit ab eo quod est ‘augeo’, et ‘auctor’ et ‘auctrix’
facit, ut si dicas ‘auctor divitiarum’ vel ‘auctrix patrimonii’.

160. RELIQVIT INCERTAM quia, licet dederit ei consilium, dicendo
‘forsan’ eam reliquit incertam.

161. INTEREA REGES longum hyperbaton: nam ordo est ‘interea reges
procedunt castris’, cetera enim per parenthesin dicta sunt: nec
est eclipsis, cum sermo in omnibus congruat. INGENTI MOLE pompa,
ambitu: nam modo hoc significat.

164. SOLIS AVI SPECIMEN ut etiam in septimo diximus, Latinus
secundum Hesiodum in ἀσπιδοποιίᾳ Vlixis et Circae filius fuit,
quam multi etiam Maricam dicunt: secundum quem nunc dicit ‘Solis
avi specimen’, nam Circe Solis est filia. Sane sciendum Vergilium
in varietate historiae suae etiam dicta variare. Sed de Vlixe,
ut etiam supra diximus, temporum nos ratio credere non sinit.
BIGIS IT TVRNVS quotiens utimur nominibus tantum pluralis numeri
et unum volumus significare, ita dicimus ‘unas bigas, unas
quadrigas, unas scalas’: Sallustius «hi postquam in una moenia
convenere».

166. ROMANAE STIRPIS ORIGO hoc ad laudem Augusti respicit.

168. MAGNAE SPES ALTERA ROMAE male quidam ‘magna’ legunt.

169. PVRAQVE IN VESTE SACERDOS inpolluta et pura dicitur vestis,
qua festis diebus uti consueverant sacra celebraturi.

170. SAETIGERI FETVM SVIS more Romano, ut «et caesa iungebant
foedera porca»: nam Homerus aliud genus sacrificii memoravit. Non
praeter rationem est quod ait ‘fetum suis’, item ‘intonsamque
bidentem’, id est brevem adhuc: nam in rebus, quas volebant
finiri celerius, senilibus et iam decrescentibus animalibus
sacrificabant, in rebus vero, quas augeri et confirmari volebant,
de minoribus et adhuc crescentibus inmolabant.

173. DANT FRVGES MANIBVS SALSAS far et sal: quibus rebus et
cultri aspergebantur et victimae. Erant autem probationes, utrum
aptum esset animal sacrificio. Obliquum etiam cultrum a fronte
usque ad caudam ante inmolationem ducere consueverant: nam hoc
est quod dicit ‘et tempora ferro summa notant pecudum’.

176. ESTO NVNC SOL TESTIS bene eum primum invocat deum, quem
orientem intuens vidit: nam ait «illi ad surgentem conversi
lumina solem». ‘Esto’ autem multi volunt tertiam esse personam,
id est ‘sit mihi Sol testis’, quia sequitur ‘et haec Terra’, ut
elocutionem per nominativum factam intellegamus. Sed hoc non
procedit, quia sequentia vocativum habent, ut ‘et tu Saturnia
Iuno’ item ‘tuque inclite Mavors’: unde per vocativum eum omnia
dixisse accipiamus, in hoc vero tantum ad nominativum fecisse
transitum ‘et haec mihi Terra precanti’: licet etiam hic possit
esse vocativus; nam δεικτικῶς est dictum ‘haec Terra esto mihi
testis’, ac si diceret ‘o Italica terra, testis esto’.

177. QVAM PROPTER ‘ter’ habet accentum, quia est postposita
praepositio.

179. IAM MELIOR IAM DIVA PRECOR ac si diceret, non Saturnia, id
est iam minime nocens, sed Troianis propitia.

180. TORQVES sustines, regis.

181. QVAEQVE AETHERIS ALTI RELIGIO post specialia intulit
generalitatem.

183. CESSERIT AVSONIO SI FORS VICTORIA TVRNO si forte: et bene
dubitat de hoc. Contra cum ad suum venerit nomen, dicet «ut
potius reor et potius di numine firment». Sane ratione non caret
quod primo de victoria Turni loquitur, post descendit ad suam:
scit enim in auguriis prima posterioribus cedere.

185. REBELLES homo ‘rebellis’ dicitur, res ipsa ‘rebellio’, non
‘rebellatio’: sic Suetonius.

187. ADNVERIT NOBIS VICTORIA MARTEM hypallage pro ‘sin noster
Mars adnuerit victoriam’: nam Martem Victoria comitatur.

191. INVICTAE quasi invictae. Et bene sibi conciliat populum: nam
sine dubio una cum rege vincetur.

192. SACRA DEOSQVE DABO magna enim fuit apud maiores sacrorum
cura, sicut diximus supra: unde nunc Aeneas id agit ne pereant.
Et re vera constat, sacra Phrygia, nunc Latinis tradita, coluisse
Romanos. LATINVS HABETO aut antiquus vocativus est: aut ‘habeto’
tertia persona sit. Sane sciendum quia crebra soceri
commemoratione sibi favorem Latini conciliat; item dicendo ‘mihi
moenia Teucri constituent’ popularem gratiam captat, quia supra
dixerat Drances «saxaque subvectare umeris Troiana iuvabit».

197. TERRAM MARE SIDERA IVRO ornatior elocutio et crebra apud
maiores, quam si velis addere praepositionem, ut dicas ‘iuro per
maria, per terras’. ‘Eadem’ autem bene dixit: nam pro mari ille
fontes et fluvios posuit, pro sideribus solem.

198. LATONAEQVE GENVS DVPLEX ac si diceret, utrumque sexum
Latonae subolis. Et bene in foederibus duplicia invocat numina,
quia in unum duo coituri sunt populi. IANVM quoque rite invocat,
quia ipse faciendis foederibus praeest: namque postquam Romulus
et Titus Tatius in foedera convenerunt, Iano simulacrum duplicis
frontis effectum est, quasi ad imaginem duorum populorum. Legimus
tamen Ianum etiam quadrifrontem fuisse: unde Martialis ait «et
lingua pariter locutus omni»: nam ‘omnis’ de duobus non dicimus.

199. VIM duritiem, inexorabilitatem. SACRARIA DITIS sacrarium
proprie est locus in templo, in quo sacra reponuntur, sicut
donarium est, ubi ponuntur oblata, sicut lectisternia dicuntur,
ubi homines in templo sedere consueverunt.

200. QVI FOEDERA FVLMINE SANCIT confirmat, sancta esse facit,
quia cum fiunt foedera, si coruscatio fuerit, confirmantur: vel
certe, quia apud maiores arae non incendebantur, sed ignem
divinum precibus eliciebant, qui incendebat altaria. ‘Sancire’
autem proprie est sanctum aliquid, id est consecratum, facere
fuso sanguine hostiae: et dictum ‘sanctum’, quasi sanguine
consecratum.

204. SI TELLVREM EFFVNDAT IN VNDAS hypallage pro 'si undas
effundat in terras’.

205. DILVVIO MISCENS aquae superfusione universa perturbans.

206. VT SCEPTRVM hoc Homeri locus, verbum ad verbum. DEXTRA
SCEPTRVM NAM FORTE GEREBAT per parenthesin dictum est. Vt autem
sceptrum adhibeatur ad foedera, haec ratio est, quia maiores
semper simulacrum Iovis adhibebant: quod cum taediosum esset,
praecipue quando fiebant foedera cum longe positis gentibus,
inventum est, ut sceptrum tenentes quasi imaginem simulacri
redderent Iovis; sceptrum enim ipsius est proprium. Vnde nunc
tenet sceptrum Latinus, non quasi rex, sed quasi pater patratus.

208. IMO DE STIRPE ideo genere masculino usus est, quia de
arboribus loquitur: nam de hominibus genere feminino dicimus, ut
«heu stirpem invisam»; dixit tamen, sed usurpative, Horatius
etiam de arboribus, ut «stirpesque raptas et pecus et domos».

209. MATRE CARET vel terra, ut «antiquam exquirite matrem»: vel
arbore, ut «parva sub ingenti matris se subicit umbra».

210. AERE DECORO id est orichalco.

211. DEDIT GESTARE ut «dat ferre».

212. TALIBVS INTER SE FIRMABANT FOEDERA DICTIS Latinus et Aeneas.
Turnum autem non inducit iurantem, quia dux est, qui praesente
rege non habet potestatem. Et imitatus est Homerum, qui post
iusiurandum Menelai Alexandrum quasi fervidum et adulescentem
inducit exclusum et Priamum adhibitum ad foederis confirmationem.

213. RITE SACRATAS rite exploratas sollemnitate, quam diximus
supra.

216. VIDERI ET MISCERI infiniti sunt pro indicativis.

218. PROPIVS diligentius, ut «et propius res aspice nostras». NON
VIRIBVS AEQVIS eos congressuros subaudis.

219. INCESSV TACITO ‘ipse tacitus’: hypallage est.

225. CVI GENVS A PROAVIS INGENS cuius auctoritatem commendabat et
origo maiorum et paterna virtus et propria fortitudo.

229. PRO CVNCTIS TALIBVS qualis etiam Turnus est: et adtendit
sensum superiorem, ubi ait Turnus «et solus ferro crimen commune
refellam».

230. AN VIRIBVS AEQVI NON SVMVS bene addidit ‘viribus’: nam
legimus in Sallustio «memorare possum, quibus in locis populus
Romanus ingentes hostium copias parva manu fuderit», Vergilius
«exigui numero, sed bello vivida virtus».

231. EN OMNES ne occurreret: sed est in castris alter exercitus.

232. FATALISQVE MANVS Troianorum, qui fataliter ad Italiam
venerant, ut sit iteratio. ‘Etruria’ autem ‘infensa’ pro
‘Etrusci’, qui etiam Turno inimici sunt causa Mezentii.

234. DEVOVET ARIS quia ait supra «et aram suppliciter venerans»,
item supra «vobis animam hanc soceroque Latino devovi»: nam ipsa
iterat verba.

235. VIVVSQVE PER ORA FERETVR tamquam de vivo omnes loquentur.

237. LENTI otiosi, ut «nos patriam fugimus, tu, Tityre, lentus in
umbra».

242. FOEDVSQVE PRECANTVR INFECTVM rogant, ut pro non facto sit,
ne piaculum videantur admittere.

244. ET ALTO DAT SIGNVM CAELO ut religio alia religione solvatur.

245. PRAESENTIVS efficacius.

246. MONSTROQVE FEFELLIT bene ‘fefellit’: namque hoc augurium nec
oblativum est nec inpetrativum, sed inmissum factione Iuturnae,
quod carere fide indicat sedes negata: nam ubicumque firmum
introducit augurium, dat ei firmissimam sedem, ut «ipsa sub ora
viri caelo venere volantes et viridi sedere solo», item «ante
sinistra cava monuisset ab ilice cornix». In hoc autem augurio
liberatum cycnum cecidisse in aquam dicit, quam instabilem esse
manifestum est.

248. LITOREAS AGITABAT AVES palustres: nam litus dicitur omnis
terra aquis vicina, ut «viridique in litore conspicitur sus».

250. EXCELLENTEM magnum, sicut in exercitu magnus est Turnus.

252. CONVERTVNT CLAMORE FVGAM redeunt cum clamore, sicut
exercitus solet.

257. AVGVRIVM SALVTANT venerantur. Et proprie: nam salutari
dicimus deos: Terentius «at ego hinc deos domum salutatum
pergam».

258. EXPEDIVNTQVE MANVS dimicare se velle significant: haec enim
est consensio militaris: Lucanus «elatasque alte, quaecumque ad
bella vocaret, promisere manus».

259. QVOD SAEPE PETIVI quasi inpetrativum hoc augurium vult
videri.

260. ACCIPIO AGNOSCOQVE DEOS modo quasi de oblativo loquitur: nam
in oblativis auguriis in potestate videntis est, utrum id ad se
pertinere velit, an refutet et abominetur. Ergo nunc dicit se
augurium libenter amplecti et agnoscere circa se favorem deorum.

261. QVOS INPROBVS ADVENA interpretatur augurium: et confirmat id
est ad praesens negotium pertinere.

262. LITORA VESTRA bona iteratio: nam supra ait «litoreas
agitabat aves».

263. VI POPVLAT antique: nam veteres et ‘populo’ et ‘populor’
dicebant, nunc tantum ‘populor’ dicimus; illud penitus de usu
recessit. PENITVSQVE PROFVNDO VELA DABIT ut supra de aquila
«penitusque in nubila fugit».

264. DENSETE CATERVAS sicuti cycni «hostemque per auras facta
nube premunt».

266. ET ADVERSOS TELVM CONTORSIT IN HOSTES hoc loco ab Homeri
oeconomia recessit: ille enim inducit Minervam persuadentem
Pandaro, ut iacto in Menelaum telo dissipet foedera; hic vero
dicit ipsum augurem telum sponte torsisse et occidisse unum de
novem fratribus. Quod pertinet ad oeconomiam: necesse enim erat,
ut fratres, ex unius morte commoti, bellum moverent. Si enim
vilis aliquis interiret, poterat eius mors ob foederis religionem
forte contemni.

267. SONITVM DAT id est facit.

268. CERTA inevitabilis: unde ‘incerta’ est infirma et vitabilis.

270. HASTA VOLANS minus est ‘namque’.

273. HORVM VNVM ordo est: transadigit costas. Et figurate dixit
pro ‘unius’. TERITVR QVA SVTILIS ALVO BALTEVS rem physicam dixit:
omnia enim quibus utimur, non nos terunt, sed ea nos terimus, ut
anulum, vestem.

277. ANIMOSA PHALANX quasi phalanx, id est legio.

279. CAECI salutis inprovidi.

280. INVNDANT more undae fluunt.

282. SIC OMNES AMOR VNVS HABET ‘sic’ id est dum paulatim suis
invicem subveniunt, omnes in bellum coacti sunt. Sic Sallustius.

283. DIRIPVERE ARAS deiecerunt, dissipaverunt.

284. FERREVS IMBER permansit in translatione, quia dixerat
‘tempestas telorum’.

285. FERVNT auferunt: nam aphaeresis est, ut ‘temnere’ pro
‘contemnere’.

286. PVLSATOS DIVOS violatos, laesos fractis foederibus.

287. INFRENANT ALII CVRRVS id est equos, sic alibi «neque audit
currus habenas».

288. SVBICIVNT IN EQVOS super equos iaciunt; sed proprie non est
locutus, magisque contrarie: nam ‘subicere’ est subter aliquid
iacere.

289. REGISQVE INSIGNE GERENTEM id est diadema habentem.

290. AVIDVS CONFVNDERE FOEDVS legitur et ‘avidum’; sed melius
‘avidus’, quia Messapus Turno favebat, qui erat inpar ad
singulare certamen.

295. ALTVS EQVO equi magnitudinem latenter ostendit.

296. HOC HABET id est letali percussus est vulnere. Terentius
«certe captus est, habet». Sane sarcasmos est de loci qualitate
inventus: nam quia super aras cecidit, ait ‘haec melior magnis
data victima divis’.

298. TORREM erit nominativus ‘hic torris’, et ita nunc dicimus:
nam illud Ennii et Pacuvii penitus de usu recessit, ut ‘hic
torrus, huius torri’ dicamus.

301. NIDOREM putorem.

309. FERREVS SOMNVS Homerus χάλκεος ὕπνος.

312. NVDATO CAPITE scilicet ut possit agnosci. Sane quaeritur,
quemadmodum ‘nudato’ dixerit, cum supra eum nusquam tecto
induxerit capite: nam ‘nudatum’ est quicquid fuit ante coopertum,
‘nudum’ vero dicitur quod tectum ante non fuerat. Ergo aut
‘nudato’ pro ‘nudo’ accipiamus, ut sit pro nomine participium:
aut dicamus tectum eum habuisse caput, cum descendit ad campum:
nam legimus «sidereo flagrans clipeo et caelestibus armis». SVOS
CLAMORE VOCABAT utrumque exercitum iam suum vocabat, ut talis
fuerit eius clamor ‘cur in vos invicem ruitis mei’?

313. REPENS aut subito, ut sit adverbium, id est repente, ut
«sole recens orto»: aut ‘repens discordia’ pro repentina.

316. FAXO faciam.

320. INCERTVM QVA PVLSA MANV hoc loco adhuc quidem quasi dubitat;
tamen intellegimus a Iuturna inmissum quendam, qui vulneraret
Aenean: quod autem paulo post Iuno dictura est de Iuturna, «non
ut tela tamen, non ut contenderet arcum», minime est mirandum:
nam scimus unicuique inputari quod alter in eius fecerit gratiam,
sicut est «et potes in totidem classem convertere nymphas».
Aenean autem ab homine vulneratum indicat Iuppiter, paulo post
dicens «mortalin decuit violari vulnere divum».

327. MOLITVR regit. Et est acyrologia: nam proprie ‘molitur’ est
parat.

331. HEBRI fluvii Thraciae.

332. SANGVINEVS MAVORS gaudens sanguine, αἱμοχαρής. INCREPAT
sonat, alibi arguit, ut «increpat ultro cunctantes socios».

334. VLTIMA hoc est tota: si enim gemit ultima, omnis sine dubio.

338. MISERABILE CAESIS h. i. miserabiliter: nomen pro adverbio.

343. IPSE NVTRIERAT solent enim plerumque filios aliis dare
nutriendos parentes.

350. AVSVS PELIDAE PRETIVM SIBI POSCERE CVRRVS difficilis
hypallage: nam hoc vult dicere: qui, ut Achillis equos posset
accipere, ire ausus est ad castra Graecorum. Ordo enim non
procedit: qui, ut iret, ausus est petere.

352. ADFECIT PRETIO modo poena: nam pretium τῶν μέσων est:
Terentius «ergo pretium ob stultitiam fero». NEC EQVIS ASPIRAT
ACHILLIS ‘adspirat’ apud maiores accedit significat: Cicero
«numquam adspiravit ad curiam». Sed hic figurate dixit ‘adspirat
equis’ pro ‘ad equos’, id est occisus est nec ad equos Achillis
accessit. Melius tamen est ut de Diomede intellegamus, ut sit
sensus: Diomedes occidit Dolonem, qui equos Achillis ausus est
petere, quos nec ille qui eum vicit, poposcit.

357. DEXTRAE MVCRONEM EXTORQVET quasi prooeconomia est ut non eum
suo interimat gladio, ne agnoscat quod Metisci est, et iam nunc
suum requirat: quo facto perire poterat sequens fracti gladii
oeconomia.

359. EN AGROS quos victore Aenea te accipere posse credebas: inde
enim sarcasmos factus est. Nam consuetudo erat ut victores
imperatores agros militibus suis darent, ut in historiis legimus,
item in Lucano «an melius fient piratae, magne, coloni».

364. STERNACIS EQVI ferocis, qui facile sternit sedentem.

365. EDONI BOREAE Thracii. Nam Edon mons est Thraciae. Sane
sciendum hoc loco errasse Donatum, qui dicit ’Edonii’ legendum,
ut ‘do’ brevis sit, secundum Lucanum, qui dicit «Edonis Ogygio
decurrit plena Lyaeo»: namque certum est systolen fecisse
Lucanum: unde ‘Edoni’ legendum est, ut sit ‘hic Edonus, huius
Edoni’. Statius et Vergilium et artem secutus ait «tristius
Edonas hyemes Hebrumque nivalem», non ‘Edonias’.

366. AEGAEO mari scilicet, sicut sequentia indicant ‘sequiturque
ad litora fluctus’: nam male ait Donatus montem esse, unde flat
Boreas, cum certum sit eum de Hyperboreis montibus flare.

371. INSTANTEM PHEGEVS aut sibi, aut omnibus.

372. AD CVRRVM pro ‘currui se obiecit’.

373. CITATORVM aphaeresis pro ‘concitatorum’.

375. BILICEM LORICAM ‘li’ longa est et accentum habet, sicut
‘bifilum’ ‘fi’ producitur, quia et ‘fila’ et ‘licia’ dicimus.

376. DEGVSTAT VVLNERE CORPVS id est leviter tangit: unde econtra
de alto vulnere ait «virgineumque alte bibit acta cruorem».

379. PROCVRSV impetu. Et est una pars orationis ‘procursus’.

387. SAEVIT scilicet, quia non potest in bella procedere.

389. ENSE SECENT LATO VVLNVS animum viri fortis expressit.

391. IAPIX aptum nomen medico: nam ἰᾶσθαι dicunt ‘curare’.

394. AVGVRIVM CITHARAMQVE DABAT vera lectio est ‘dabat’: nam non
dedit. Sane per citharam scientiam indicat harmoniae.

395. VT DEPOSITI desperati: nam consuetudo erat ut desperati ante
ianuas suas collocarentur, vel ut extremum spiritum redderent
terrae, vel ut possent a transeuntibus forte curari, qui
aliquando simili laboraverant morbo: Cicero «aegram et prope
depositam reipublicae partem».

396. POTESTATES HERBARVM vim, possibilitatem. Nam in herbarum
cura nulla ratio est: unde etiam ait ‘mutas artes’: licet alii
mutam artem tactum venae velint, alii ‘mutas artes’ musicae
comparatione. VSVMQVE MEDENDI ἐμπειρικήν scientiae, hoc est
medicinam, in usu, non in ratione constantem.

397. INGLORIVS comparatione sagittarum, harmoniae, divinitatis.

401. PAEONIVM IN MOREM medicinalem, a Paeone: nam Doricae linguae
est ‘Paean’, naturale est ‘Paeon’.

405. NVLLA VIAM FORTVNA REGIT nullus eventus rationem praestat.
NIHIL AVCTOR APOLLO medicinae inventor: nam Aesculapius praeest
medicinae, quam Apollo invenit, qui in Ovidio de se ait «inventum
medicina meum est».

407. PROPIVSQVE MALVM ex fuga scilicet Troianorum.

408. STARE V. plenum esse.

411. INDIGNO DOLORE qui fuerat natus ex vulnere indigne inlato,
scilicet per insidias.

412. DICTAMNVM haec herba licet ubique nascatur, melior in Creta
est.

413. PVBERIBVS CAVLEM FOLIIS hoc est adultis: sic in quarto
«pubentes herbae». Et est reciproca inter herbas et homines
translatio: nam et pubertatem herbarum et florem iuventutis
vocamus.

416. FACIEM CIRCVMDATA a parte totum corpus accipimus.

417. FVSVM AMNEM pro ‘aquam’, a toto partem: sic supra «fontemque
ignemque ferebant».

419. AMBROSIAE SVCOS ambrosia est cibus deorum: nam nectar
potant. PANACEAM genus herbae. Sciendum tamen Lucretium panaceam
ubique salem dicere. Vnde possumus et hoc loco salem intellegere;
nam omnem pellit dolorem. Sed melius herbam, quia ait
‘odoriferam’.

422. QVIPPE DOLOR quasi dolor, cuius natura haec est, ut adhibito
remedio statim recedat. Nam dolor consequens res est, non
principalis: unde sublata causa etiam ipse statim recedit. Hinc
ait ‘quippe’, nam infusa aqua inhaerens laxare coeperat telum,
quod antea inferebat dolorem.

424. IN PRISTINA in usum priorem.

429. MAIOR AGIT DEVS Apollo inventor.

435. VERVMQVE LABOREM quem per me ipse suscipio, non qui ex
aliorum virtute imperatoribus adscribi consuevit.

436. FORTVNAM EX ALIIS subaudimus ‘opta’: nec enim fortuna
discitur. Et est zeugma non integrum.

437. INTER PRAEMIA ad praemia: Cicero «dico te priore nocte
venisse inter falcarios», id est ad falcarios.

438. MATVRA ADOLEVERIT adulescendo matura esse coeperit.

443. ANTHEVSQVE MNESTHEVSQVE servavit τὸ πρέπον; necesse enim
erat ut, vulnerato duce, multi cum eo in castra remearent.

445. MISCETVR modo ‘confunditur’: alibi ‘perturbatur’, ut «miscet
agens telis nemora inter frondea turbam».

446. AGGERE TVRNVS eminentia; de via autem aggerem non possumus
dicere, nisi si viae aggerem dicere voluerimus, id est viae
coacervationem, quam historici viam militarem dicunt, ut «qualis
saepe viae deprensus in aggere serpens».

450. ATRVM RAPIT AGMEN pulveris nube coopertum.

451. ABRVPTO SIDERE magna tempestate: ut «sorbet in abruptum
fluctus», item «scit triste Minervae sidus».

452. IT MARE PER MEDIVM MISERIS H. P. L. H. C. A. Statius planius
de hoc sensu «deflent sua damna coloni et tamen oppressos
miserantur in aequore nautas».

454. RVET eruet et evertet. Aliter dictum est «ruit alto a
culmine Troia».

456. TALIS taliter, simili modo: sic paulo post «similis medios
Iuturna per hostes». RHOETEIVS Troianus, a promunturio Troiae.

457. CVNEIS SE QVISQVE COACTIS AGGLOMERANT densentur, ut cuneatim
dimicent, scilicet in cuneorum modum compositi.

462. TOLLITVR IN CAELVM CLAMOR occiso eo, qui auctor disrumpendi
foederis fuerat, exortus est clamor, et statim secuta fuga
Rutulorum, ut ‘versique vicissim pulverulenta fuga Rutuli dant
terga per agros’.

465. NEC TELA FERENTES INSEQVITVR id est nec fugientes, nec
contra stantes dignatur occidere. Et magna Aeneae ostenditur
pietas, qui nec vulneratus irascitur, ut velit contra legem
foederis in bellum moveri.

468. VIRAGO virago dicitur mulier, quae virile implet officium.

474. PERVOLAT per magnas aedes volat: nam more suo verbo dedit
detractam nomini praepositionem.

476. VACVIS magnis, ut «vacua atria lustrat saucius».

480. NEC CONFERRE MANVM cum Aenea: nam alios persequitur. AVIA ab
ea scilicet parte, qua veniebat Aeneas.

481. TORTOS ORBES obliquas et inplicitas vias.

482. VESTIGATQVE VIRVM inquirit: translatio a canibus. DISIECTA
PER AGMINA dissipata adventu Aeneae.

486. HEV QVID AGAT omne adverbium verbo cohaeret: unde ‘heu et
‘attat’ et similia, quia verbo cohaerere non possunt, separata
fecerunt aliam partem orationis, scilicet interiectionem, quam
sola Latinitas possidet.

488. HVIC pro ‘in hunc’. Et est ordo ‘huic dirigit’.

491. COLLEGIT IN ARMA ita se texit, ut nulla parte posset feriri.

492. APICEM TAMEN INCITA SVMMVM galeae eminentiam, quam Graeci
conum vocant, in qua eminent cristae.

496. MVLTA IOVEM ET LAESI TESTATVS FOEDERIS ARAS licet haberet
iustam causam iracundiae, quod et fugiebat Turnus, et ipse
adpetebatur insidiis, non tamen ante prorupit in bellum, quam
Iovis fidem et laesa foedera testaretur.

498. NVLLO DISCRIMINE CAEDEM SVSCITAT indiscrete obtruncat
universos, quibus ante pari pepercerat modo.

499. IRARVM HABENAS potestatem, facultatem, ut «et premere et
laxas sciret dare iussus habenas». Et hic moderate locutus est:
nam Ennius «effundit irarum quadrigas» dixit.

500. QVIS MIHI NVNC TOT ACERBA DEVS ac si diceret: nec musa nec
Apollo sufficiunt. Statius «maior ab Aoniis sumenda dementia
lucis: mecum omnes audete deae».

502. INQVE VICEM in vicem: nam ‘que’ vacat.

503. TANTON PLACVIT CONCVRRERE M. I. apostropha ad Iovem. Sane
‘tanton’ ‘ton’ circumflectitur: nam cum per apostrophum apocopen
verba patiuntur, is qui in integra parte fuerat, perseverat
accentus.

505. RVENTES TEVCROS quos insequebatur Sucro.

507. CRVDVM ENSEM modo ‘durum’, alias ‘crudelem’.

508. ET CRATES PECTORIS Donatus superfluam vult esse
coniunctionem ut ‘et’, ut sit epexegesis: adigit ensem per
costas, id est pectoris crates, ubi celerius fata complentur. Et
hoc est, quod ait supra ‘haud multa moratus’.

509. AMYCVM FRATREMQVE DIOREM hi duo duces sunt etiam supra
memorati, ut «nunc Amyci casum gemit», item «et nunc tertia palma
Diores»: unde ad terrorem populi eorum capita religantur in
curru.

511. CVRRV autem aut septimus est, aut dativus antiquus, secundum
regulam, ne sit maior a nominativo plurali.

514. MAESTVM ONITEN naturaliter tristem, severum, ἀγέλαστον.
Mittit autem socium supra memoratis. Sane ‘Onyten’ Donatus dicit
aut gentile esse, aut patronymicon, ut nomen eius proprium sit
‘Echionius’. Sed hoc non procedit, quia neque patronymicon in
‘tes’ exit, nec ‘Onytes’ a qua gente veniat, usquam lectum est.
Proprium ergo est, et sequens versus erit ‘nomen Echionium’, id
est Thebana gloria, per periphrasin: nam Echionii sunt Thebani a
rege Echione: unde male quidam legunt ‘nomine Chionium’.

515. MATRISQVE GENVS PERIDIAE periphrasis est, hoc est filium
Peridiae.

516. lycia missos et apollinis agris vacat ‘et’: nam per
epexegesin Lyciam arva Apollinis dixit, ut «nunc Lyciae sortes?».

517. EXOSVM NEQVIQVAM BELLA sic supra «iniecere manum parcae»:
nam per transitum ostendit, urguentibus fatis eum ad bella
deductum, quae nequiquam semper vitare cupiebat. Hunc autem
Menoeten oriundo Arcada fuisse intellegimus, sed habitasse circa
Argos: nam Lerna palus est Argivorum, in qua eum dicit solitum
fuisse piscari: nam hoc significat ‘piscosae cui circum flumina
Lernae ars fuerat’.

519. PAVPERQVE DOMVS ‘hic’ et ‘haec pauper’ dicimus: nam
‘paupera’ usurpatum est. sic Plautus «paupera est haec mulier».
Sed hoc hodie non utimur. Ea enim nomina, quae ablativo singulari
in ‘e’ exeunt, si feminina ex se faciunt; neque enim
heteroclita, alterius declinationis esse possunt: ut puta, quia
‘ab hoc hospite’ facit, ‘hic’ et ‘haec hospes’ dicamus necesse
est: Lucanus «hospes in externis audivit curia tectis»: ‘ab hoc
leone’ ‘hic’ et ‘haec leo’; ‘ab hoc latrone’ ‘hic’ et ‘haec
latro’; ‘ab hoc fullone’ ‘hic’ et ‘haec fullo’; ‘ab hoc nepote’
‘hic’ et ‘haec nepos’: nam ut ‘neptis’ dicamus propter
successionis discretionem admissum est. Sciendum tamen ‘hospita’
‘paupera’ ‘leaena’ ‘lea’ usurpata a poetis.

520. POTENTVM MVNERA obsequia, quae pauperes divitibus loco
munerum solvunt.

522. ARENTEM IN SILVAM pro ‘aridam’.

524. DANT SONITVM SPVMOSI AMNES bellum semper incendio et
fluminibus comparat: sic in secundo «in segetem veluti cum flamma
furentibus austris incidit aut rapidus montano gurgite torrens».

527. NESCIA VINCI PECTORA Horatius «Pelidae stomachum cedere
nescii».

529. MVRRANVM HIC ATAVOS ET AVORVM ANTIQVA SONANTEM NOMINA hoc
est cuius maiores omnes Murrani sunt dicti et reges fuerunt, ut
‘per regesque actum genus omne Latinos’. Scimus enim solere
plerumque fieri ut primi regis reliqui nomen etiam possideant, ut
apud Romanos Augusti vocantur, apud Albanos Silvii, apud Persas
Arsacidae, apud Aegyptios Ptolomaei, apud Athenienses Cecropidae.
Vnde superfluum est quod ait Donatus, debere nos accipere
interemptum esse Murranum, dum avos et atavos Turni commemorat et
effert laudibus maximis.

530. PER REGESQVE ACTVM GENVS OMNE LATINOS Horatius «et nepotum
per memores genus omne fastos» de Lamo.

534. NEC DOMINI MEMORVM PROCVLCAT EQVORVM domini inmemorum.

538. DEXTERA NEC TVA TE GRAIVM FORTISSIME CRETHEV ERIPVIT TVRNO
NEC DI TEXERE CVPENCVM ita Aenean comparat Turno, ut eum
superiorem esse significet: nam quem Turnus interimit, fortitudo
sua liberare non potuit; ei vero quem occidit Aeneas, ne sua
quidem numina prodesse potuerunt. Sane sciendum cupencum
Sabinorum lingua sacerdotem vocari.

543. LATE TERRAM CONSTERNERE aliud ex alio ostenditur: nam per
hoc corporis exprimitur magnitudo, ut «stabant tercentum nitidi
in praesepibus altis».

545. EVERSOR ACHILLES separat Achillem a Graecis, ut «reliquias
Danaum atque inmitis Achilli».

546. MORTIS METAE id est mors, quae meta est et finis: nam metam
et fines vitae dicimus, non mortis. Sciendum tamen, ita hoc de
Homero esse translatum, qui ait τέλος θανάτοιο, hoc est finis
mortis: nam in ipsa morte finis est.

547. LYRNESI DOMVS ALTA Lyrnesos civitas est Phrygiae, unde fuit
Briseis. Et per transitum docet, neminem posse statuta vitare.

548. CONVERSAE ACIES in bellum coactae.

552. PRO SE QVISQVE VIRI pro qualitate virium suarum: sic in
quinto «pro se quisque viri et depromunt tela pharetris». SVMMA
NITVNTVR OPVM VI hemistichium Ennianum.

554. MENTEM AENEAE GENETRIX PVLCHERRIMA MISIT consilium, ut «qua
facere id possis nostram nunc accipe mentem». et PVLCHERRIMA
perpetuum est epitheton, nec ad negotium pertinens. Sane bona
usus est oeconomia, ut diceret instinctu numinis profectum esse
Aenean ad civitatis excidium: nam incongruum fuerat, occupatum
bello per se tale cepisse consilium.

555. VRBIQVE ADVERTERET AGMEN contra urbem.

558. ACIES CIRCVMTVLIT oculorum scilicet. Et bona occasione.

559. INMVNEM TANTI BELLI sine officio dimicandi. Nam inmunis est
qui nihil praestat, quasi sine muniis. INPVNE QVIETAM quae
specialiter debuit poenas luere propter foedus abruptum.

560. PVGNAE ACCENDIT MAIORIS IMAGO subaudis ‘eum’.

563. NEC SCVTA AVT SPICVLA DENSI DEPONVNT ex eo quod non est
factum, quid fieri soleat indicavit, ut supra «defigunt telluri
hastas et scuta reclinant».

565. ESTO sit. IVPPITER HAC STAT pro nobis religio est, quam
laeserunt Rutuli ruptis foederibus. Novimus autem interfuisse
foederi et deos alios, et Iovis imaginem sceptri praesentia
redditam.

566. NEV QVIS OB INCEPTVM SVBITVM MIHI SEGNIOR ITO tertia persona
est <‘ito’, id est> eat. Et hortatur eos, ut ita in bellum eant,
quasi res fuerit ante disposita. Nam hoc dicit: repentinum
imperium nullam vobis adferat moram: unde est paulo post «scalae
inproviso subitusque apparuit ignis».

567. CAVSAM BELLI quia illic erat Lavinia.

572. HOC CAPVT O CIVES ut «o Latio caput horum et causa malorum»,
id est principium.

573. FOEDVSQVE REPOSCITE FLAMMIS gravitate sermonum declamationi
pondus inposuit. Nam hoc dicit: flammas foederis urbis innovemus
incendio: nam ‘reposcite’ est revocate, innovate.

577. DISCVRRVNT ALII AD PORTAS PRIMOSQVE TRVCIDANT subaudis
‘inproviso’: et haec simul pronuntianda sunt, ut simul facta
videantur, quo vehemens vis bellica possit agnosci.

579. INTER PRIMOS inter duces, inter principes.

582. HAEC ALTERA FOEDERA RVMPI bis rumpi foedera, bis hostes
Italos fieri, bis se in proelia saeva conpelli: nam varie eandem
rem iterat. Bis autem foedera facta sunt, semel per Ilioneum, et
paulo ante propter singulare certamen.

584. RESERARE IVBENT id est volunt, ut «iubeo Chremetem».

585. TRAHVNT MOENIA REGEM trahere volunt: nam motus animi est,
non factum. ‘Trahunt’ autem scilicet ut possit inminens videre
discrimen. Donatus dicit ‘trahunt in moenia’ pro ‘dilacerant in
moenibus rumoribus suis’.

587. INCLVSAS VT CVM LATEBROSO IN PVMICE PASTOR paene omnia
comparationis istius verba ad supra dictum pertinent bellum: nam
ita apes inclusae sunt, ut homines qui obsidentur: ita civitatem
timentium latebras dicimus, sicut apum sunt alvearia: item pastor
est et re vera pastor et ductor exercitus, ut ποιμένα λαοῦ. 'In
Pumice' autem iste masculino posuit, et hunc sequimur. Licet
Catullus dixerit feminino.

588. FVMO AMARO quod elicit lacrimas.

589. TREPIDAE RERVM nescientes quid agant, ignarae auxilii.

591. ATER ODOR nove: nam in odore quis color est? Sed hoc dicit:
odor atrae rei, fumi scilicet ‘ater odor’, id est pessimus, ut
‘fumoque implevit amaro’.

593. ETIAM FORTVNA casus: nam omnis casus in potestate Fortunae
est.

595. TECTIS VENIENTEM PROSPICIT HOSTEM aut e tectis prospicit:
aut contra tecta venientem.

596. INCESSI MVROS invadi.

599. MENTEM TVRBATA ut «oculos suffusa».

603. ET NODVM INFORMIS LETI alii dicunt, quod inedia se
interemerit. Sane sciendum quia cautum fuerat in pontificalibus
libris, ut, qui laqueo vitam finisset, insepultus abiceretur:
unde bene ait ‘informis leti’, quasi mortis infamissimae.

605. FLAVOS LAVINIA CRINES antiqua lectio ‘floros’ habuit, id est
florulentos, pulchros: et est sermo Ennianus.

606. ET ROSEAS LANIATA GENAS moris fuit ut ante rogos humanus
sanguis effunderetur, vel captivorum vel gladiatorum: quorum si
forte copia non fuisset, laniantes genas suum effundebant
cruorem, ut rogis illa imago restitueretur. Tamen sciendum,
cautum lege duodecim tabularum, ne mulieres carperent faciem, his
verbis «mulier faciem ne carpito».

608. HINC TOTAM de domo regia. INFELIX FAMA rerum infelicium
nuntia.

609. DEMITTVNT MENTES desperant, sicut e contra sperantes aliquid
‘erigunt mentes’.

610. CONIVGIS ATTONITVS FATIS VRBISQVE RVINA et privatis et
publicis luctibus.

611. INMVNDO PVLVERE bene ‘inmundo’ addidit: sic in georgicis
monitionibus «et cinerem inmundum iactare per agros», quia etiam
pulvis ille quo utuntur puellae, cinis vocatur, unde etiam
ciniflones dicti sunt: Horatius «custodes, lectica, ciniflones,
parasitae».

614. BELLATOR epitheton peracti temporis.

616. MINVS SVCCESSV LAETVS EQVORVM infirmitas animi ex equorum
etiam tarditate veniebat.

617. ATTVLIT HVNC ILLI CAECIS TERRORIBVS AVRA naturale enim est,
ut a qua parte ventus flat, inde audiatur clamor.

618. COMMIXTVM CLAMOREM ex inpugnatione, et morte reginae.
ARRECTAS AVRES ad audiendum sollicitas: Terentius «arrige aures
Pamphile».

622. AMENS consilii egens, nescius rei gerendae.

625. OCCVRRIT DICTIS orationi eius verbis obviam venit.

626. PRIMA VICTORIA id est primum.

630. NEC NVMERO INFERIOR PVGNAE NEC HONORE R. nec pauciores
interimis, nec minor te, quam Aenean, comitabitur gloria: nam
occisorum multitudo conpensat hoc, quod tu fugientes interimis.
Sane sciendum, in hac omni oratione Iuturnam occurrere
quaestionibus tacitis.

632. PRIMA PER ARTEM FOEDERA TVRBASTI ‘prima’ aut inchoantia: aut
‘tu prima’: nam post eius orationem Tolumnius tela contorsit.

637. NAM QVID AGO argumentum a necessario.

638. ME VOCE VOCANTEM atqui hoc nusquam legimus; sed aut κατὰ τὸ
σιωπώμενον intellegimus, aut mortis est omen audire quod non
dicitur, videre quod minime occurrit: sic in quarto «hinc
exaudiri gemitus et verba vocantis visa viri».

639. SVPERAT vivit, ut «superatne et vescitur aura?».

641. NE NOSTRVM DEDECVS VFENS ASPICERET ac si diceret, fortasse
viveret, nisi ideo voluisset occumbere, ne nos victos videret.

642. TEVCRI POTIVNTVR CORPORE ET ARMIS id est etiam sepultura
caret: nam ut in Homero legimus, de virorum fortium cadaveribus
erat inter hostes grande certamen.

644. DEXTRA NEC DRANCIS DICTA REFELLAM id est virtute: nam pro
rei officio ipsam rem posuit, dexteram pro virtute.

646. VSQVE ADEONE MORI MISERVM EST tacitae quaestioni occurrit.

647. SVPERIS AVERSA VOLVNTAS quia, ut supra diximus, donec
vivimus, curae sumus dis superis, post mortem ad inferos
pertinemus, quibus se modo commendat.

648. ISTIVS INSCIA CVLPAE vel fugae, quia fuga grande crimen est
apud virum fortem: vel rupti foederis et laesae religionis, a qua
re se esse dicit alienum propter futura supplicia.

649. INDIGNVS AVORVM Graeca figura: nam nos ‘indignus illa re’
dicimus, contra Graeci ἀνάξιος στεφάνου, id est indignus coronae.

652. INPLORANS NOMINE TVRNVM ex multis rebus indicat
perturbationem: quod festinans venit, quod per hostes, quod
vulneratus, quod Turnum nomine appellat; nam contumelia est
nomine superiorem vocare: sic in Georgicis «mater, Cyrene mater»,
cum praemisisset «et te crudelem nomine dicit».

653. TVRNE IN TE SVPREMA SALVS omnia quae supra Iuturna dixerat,
oratio ista dissolvit.

654. FVLMINAT AENEAS A. exaggeratio est: sic paulo post
«horrendumque intonat armis». MINATVR DEIECTVRVM ARCES quia
dixerat «et aequa solo fumantia culmina ponam».

657. MVSSAT modo dubitat.

659. PRAETEREA REGINA TVI quia occurrebat, Amatam, pro eius
partibus niti.

661. SOLI PRO PORTIS contra illud «sunt alii qui tecta manu
defendere possint».

665. VARIA CONFVSVS IMAGINE RERVM multiplici nuntio.

666. ET OBTVTV TACITO STETIT vultu: et obtutus est proprie.

667. PVDOR propter illud «tu currum deserto in gramine versas».
INSANIA qua in hostes ferebatur. MIXTO LVCTV propter Amatae
cognitam mortem.

669. DISCVSSAE VMBRAE postquam mentis caligo discessit: quod
sequentia indicant ‘et lux reddita menti est’.

671. TVRBIDVS plenus perturbationis.

674. QVAM EDVXERAT IPSE quod ei maiorem creabat dolorem.

675. SVBDIDERATQVE ROTAS quo posset trahi ad ea loca, quibus
hostis instabat.

678. QVICQVID ACERBVM EST MORTE PATI aut quicquid morte acerbum
est placet pati, hoc est inferna supplicia: vel quae potest
superbus hostis inferre, sicut de Hectore legimus: aut certe
positivus sit pro comparativo: placet pati si quid etiam morte
acerbius invenitur.

680. FVRERE ANTE FVROREM figura antiqua, ut ‘servitutem servit’,
‘dolet dolorem’. Et est sensus: sine me furorem bellicum ante
furere, scilicet quam ad eum veniam, ut pugnam mente concipiam et
instructus furore in bella prorumpam.

684. SAXVM DE VERTICE PRAECEPS CVM RVIT comparatio ipsa futurum
ostendit eventum. Simul notandum quod, sicut supra in proelio,
ita nunc etiam in comparatione praefertur Aeneas: nam Turnum
parti comparat montis, montibus exaequat Aenean.

685. AVVLSVM VENTIS proprie: nam et Turnus ad bellum invitus
adtrahitur.

687. MONS INPROBVS pars montis: et ἐμφατικῶς dictum est, sicut
supra «haud partem exiguam montis». MAGNO ACTV magno inpulsu.

690. VBI PLVRIMA FVSO SANGVINE TERRA MADET hypallage: ubi plurimo
sanguine in alto.

691. STRIDVNTQVE HASTILIBVS AVRAE Homerus συρίζουσα † μακεαον
ισιτιτατε λόγχη.

693. TELA INHIBETE cohibete: et est translatio a nautis.

694. ME VERIVS VNVM PRO VOBIS F. L. ‘verius’ iustius. Et sensus
hic est: iustius est, me unum pro omnibus rupti foederis poenas
exsolvere.

701. QVANTVS ATHON haec est vera lectio: nam si ‘Athos’ legeris,
‘os’ brevis est et versus non stat. ‘Athon’ autem dici
accusativus indicat: nam ‘hunc Athona’ facit, sicut ‘Apollon’
‘Apollona’. Quod autem Herodotus ‘hunc Athon’ et ‘hunc Apollo’
dicit, Atticae declinationis est.

702. NIVALI VERTICE SE ATTOLLENS PATER APPENNINVS Appenninus mons
Italiae: de hoc Lucanus «nulloque a vertice tellus altius
intumuit propiorque accessit Olympo».

704. TROES ET OMNES graece declinavit, unde brevis est ‘es’, sic
supra «Troes agunt».

707. ARMAQVE DEPOSVERE vel spectaturi, vel fessi.

709. INTER SE COISSE VIROS ET CERNERE FERRO vera et antiqua haec
est lectio: nam Ennium secutus est qui ait «olli cernebant magnis
de rebus agentes». Posteritas coepit legere ‘et decernere
ferro’: secundum quam lectionem synalipha opus est, sed excluso
‘s’, ut sit ‘inter se coisse viros et decernere ferro’.

714. FORS ET VIRTVS MISCENTVR IN VNVM casus in Turno, virtus in
Aenea; nam in bello etiam casus plurimum valet: Cicero in
Miloniana «adde casus, adde incertos exitus Martemque communem».

715. AC VELVT INGENTI SILA SVMMOVE TABVRNO Sila mons silva est
Lucaniae, Taburnus mons Campaniae: Sallustius de fugitivis «in
silva Sila fuerunt»: unde pessime quidam ‘silva’ legunt, quia
proprium appellativo non potest exaequari. Vnde bene proprium
iunxit.

717. PAVIDI CESSERE MAGISTRI proprie magistri sunt militum,
pastores pecorum; sed reciprocae sunt inter se istae
translationes: nam ductor militum pastor vocatur, ut diximus
supra, et magistros pecorum dicimus: Cicero «quem magistrum
pecoris esse dicebat».

718. MVSSANTQVE IVVENCAE dubitant, sicut «mussat rex ipse
Latinus».

725. IVPPITER IPSE DVAS AEQVATO EXAMINE LANCES aut poetice dictum
est et ratione caret: nam Iuppiter ignorare nihil poterat: aut
certe illud quaerit, quis sibi de Turno et Aenea mortis adferat
causam. Nam dicunt philosophi, mortem ad eum minime pertinere:
nam bona tantum praestat, nec ad eum quae mala sunt, pertinent.
Tamen sciendum, locum hunc a Vergilio ita esse translatum, ut in
Homero lectus est. EXAMINE examen proprie est filum, quo trutina
regitur.

727. DAMNET LABOR liberet, ut «damnabis tu quoque votis». VERGAT
PONDERE LETVM bene ‘vergat’: nam morientes inferos petunt.

730. TREPIDI LATINI atqui laeti esse debuerunt. Sed nimia Aeneae
ostenditur virtus: namque naturale est, ut sociis timori sit
inferioris audacia: unde nunc Latini sunt territi ex eo quod
superiorem ferire ausus est Turnus.

734. VT CAPVLVM IGNOTVM DEXTRAMQVE ASPEXIT INERMEM locus hic
totus ad gloriam Aeneae pertinet: namque id agit, ne videatur
Turnus armorum vilitate superatus. Vnde ei redditur gladius, quo
etiam cum divinis armis ab Aenea possit extingui.

736. PATRIO MVCRONE RELICTO quo tempore vulneratum vidit Aenean.
Sane ‘patrio’ modo ‘paterno’ significat: nam Dauni fuerat
gladius, ut «ensem quem Dauno ignipotens deus ipse parenti
fecerat». Alias ‘patrium’ a patria est derivativum.

740. MORTALIS MVCRO mortali manu factus.

744. VNDIQVE ENIM DENSA TEVCRI INCLVSERE CORONA strategema est:
nam postquam Turnum fugere videre Troiani, clausere loca, per
quae evadere poterat.

747. CVRSVMQVE RECVSANT scilicet genua, quae inpediebat vulnus
inlatum. Sane satis perite facit, ut gladio non utatur Aeneas,
sed hasta eminus dimicare contendat, quia inpediente vulnere nec
sequi poterat nec in ictum consurgere: unde est «hic gladio
fidens, hic acer et arduus hasta».

749. INCLVSVM FLVMINE comparatio Apollonii.

750. PVNICEAE SAEPTVM FORMIDINE PENNAE Lucanus «claudit odoratae
metuentis aera pennae».

751. VENATOR CANIS pro ‘venaticus’.

752. INSIDIIS pennarum.

753. VIVIDVS VMBER acerrimus Tuscus: nam Vmbria pars Tusciae est.

754. IAM IAMQVE TENET ita ut videtur intuentibus: et hi duo
versus verbum ad verbum sunt translati de Apollonio.

758. INCREPAT obiurgat, incusat, ut «aestatem increpitans seram».

759. EFFLAGITAT ENSEM cum clamore deposcit.

761. TERRETQVE TREMENTIS quis enim saucium non timeret instantem,
cum eum integer fugeret?

764. LVDICRA PRAEMIA vilia, digna ludo.

766. SACER OLEASTER fere omnia Latina arborum nomina generis
feminini sunt, exceptis paucis, ut ‘hic oleaster’ ‘hoc siler’:
Vergilius «ut molle siler». Item ‘hoc buxum’, licet et ‘haec
buxus’ dicatur: nam superfluam quidam volunt facere discretionem,
ut ‘haec buxus’ de arbore dicamus, ‘buxum’ vero de ligno
conposito: legimus enim in Vergilio de tibiis «buxusque vocat
Berecyntia matris Idaeae». Item cum de arboribus loqueretur, ait
«et torno rasile buxum».

767. VENERABILE LIGNVM antiquam arborem voluit exprimere.

768. VBI FIGERE DONA SOLEBANT DONA proprie, ut ait «sacra ad
fastigia fixi».

770. NVLLO DISCRIMINE sine intuitu religionis.

773. FIXAM ET LENTA RADICE TENEBAT plenum est: quam radix fixam
tenebat.

778. FERRVM TERRA TENE pro ‘Tellus’, elementum pro dea posuit.

780. NON CASSA IN VOTA VOCAVIT non ad inania vota poposcit
auxilium.

781. LVCTANS MORATVS ‘luctatus’ et ‘moratus’ erat integrum, quod
vitavit propter ὁμοιοτέλευτον.

784. RVRSVS IN AVRIGAE FACIEM MVTATA METISCI κατὰ τὸ σιωπώμενον
intellegimus Iuturnam in numen reversam, postquam Turnus currus
reliquit.

786. AVDACI NYMPHAE ut supra diximus, ubicumque inducit nitentem
aliquem sine effectu, audacem dicit.

788. ARMIS ANIMISQVE REFECTI sicut armis, ita et animis: nam
armorum inopia animi ante utriusque torpebant.

790. CERTAMINA MARTIS ANHELI alii ‘certamine’ legunt, ut sit
sensus: adsistunt contra se in Martis anheli certamine.

792. FVLVA DE NVBE de aere, de elemento suo.

793. QVAE IAM FINIS ERIT CONIVNX 'iam' denique. Verba ista quasi
iam taediantis sunt ad longam Iunonis iracundiam, unde et paulo
post «desine iam tandem precibusque inflectere nostris».

794. INDIGETEM AENEAN SCIS IPSA ET SCIRE FATERIS sabaudis ‘fore’.
Et indigetes dii duplici ratione dicuntur: vel secundum
Lucretium, quod nullius rei egeant, qui ait «nihil indiga cura»:
vel certe indigetes sunt dii ex hominibus facti, et dicti
indigetes quasi in diis agentes.

797. MORTALIN DECVIT VIOLARI VVLNERE DIVVM non ‘letali’, sed, aut
quo mortales laborant, aut a mortali inlato. ‘Divum’ autem
subaudis ‘futurum’.

798. QVID ENIM SINE TE IVTVRNA VALERET parenthesis: poterat enim
excusare se Iuno, nihil fecisse commemorans, unde eam auctorem
fuisse Iuppiter dicit propter illud «auctor ego audendi».

800. DESINE IAM TANDEM singula pronuntianda sunt.

801. NEC TE TANTVS EDAT TACITAM DOLOR scilicet desine odiis
urgere Troianos. Sane ‘edo edis edit’ integrum verbum est, ut
lego, legis, legit: nam ‘edo es est’ esse anomalum constat.

804. TROIANOS POTVISTI id est iam non potes: ideo enim praeterito
usus est.

807. SVBMISSO VVLTV habitum futurae orationis ostendit.

808. QVIA NOTA MIHI TVA MAGNE VOLVNTAS IVPPITER Iuppiter
necessitatem obiecerat fati, dicens ‘ventum ad supremum est’. Sed
Iuno, sciens fatum esse quicquid Iuppiter dixerit, dicit se
cedere eius voluntati: nam id agit, ut conciliet sibi eius
favorem ad petitionem futuram.

811. DIGNA INDIGNA PATI id est omnia. Et proverbialiter dictum
est.

814. PRO VITA ac si diceret: pro re nobis data, id est superis.

815. NON VT TELA TAMEN NON VT CONTENDERET ARCVM hoc loco quasi
Iuturnam sagittam iecisse significat; sed, ut supra diximus,
possumus accipere, quod alter in eius gratiam in Aenean tela
contorsit.

816. ADIVRO STYGII CAPVT INPLACABILE FONTIS pro ‘iuro’, nam
prothesis est. Quidam tamen volunt ‘iuro’ tunc dici debere, cum
confirmamus aliquid aut promittimus, ut ‘iuro me facturum’,
‘adiuro’ vero, cum negamus, ut ‘adiuro me non posse’, ‘adiuro me
non fecisse’: Terentius «adiurat, se non posse apud vos, Pamphilo
absente, perdurare». Potest tamen et ‘ad’ valde significare.

817. VNA SVPERSTITIO religio, metus, eo quod superstet capiti
omnis religio. REDDITA data: nam prothesis est.

819. NVLLA FATI QVOD LEGE TENETVR bene ‘fati’: nam victoriae lex
est, ut victi cedant in habitum nomenque victorum.

820. PRO MAIESTATE TVORVM respexit ad Saturnum, qui in Italia
aliquando regnaverat: inde ait ‘tuorum’. Nam et Latinus inde
originem ducit, ut «Fauno Picus pater, isque parentem te,
Saturne, refert, tu sanguinis ultimus auctor».

821. ESTO COMPONENT consentit, sed invita.

827. SIT ROMANA POTENS ITALA VIRTVTE PROPAGO hoc videtur dicere:
si fataliter inminet ut a Troianis origo Romana descendat,
Troiani Italorum nomen accipiant, ut Romani de Italis, non de
Troianis videantur esse progeniti.

830. ES GERMANA IOVIS SATVRNIQVE ALTERA PROLES locus de obscuris,
de quo quidam hoc sentiunt: petis paene inlicita, sed concedenda
sunt, quoniam soror Iovis es, id est Saturni filia. Quod si
voluerimus admittere, erit sequens versus incongruus, ut ‘irarum
tantos volvis sub pectore fluctus’. Vnde melius est ut ita
intellegamus: soror Iovis es, id est Saturni filia: unde non
mirum est tantam te iracundiam retinere sub pectore. Nam scimus
unumquemque pro generis qualitate in iram moveri: nobiles enim
etsi ad praesens videntur ignoscere, tamen in posterum iram
reservant. Quod nunc Iunoni videtur obicere: nam cum se concedere
diceret, petiit tamen quod graviter posset obesse Troianis. Sic
Homerus inducit Calchantem dicentem de Agamemnone: regum irae ita
se habent, ut, etiam si ad praesens indulgere videantur,
stimulos iracundiae ad futurum reservent.

833. DO QVOD VIS bene praesenti usus est tempore: nam promissio
numinis pro facto est.

836. SVBSIDENT remanebunt, latebunt, in Latinorum scilicet
multitudine, ut «galeaque ima subsedit Acestes». RITVSQVE
SACRORVM ADICIAM verum est: nam sacra matris deum Romani Phrygio
more coluerunt.

841. MENTEM LAETATA RETORSIT iste quidem hoc dicit; sed constat
bello Punico secundo exoratam Iunonem, tertio vero bello a
Scipione sacris quibusdam etiam Romam esse translatam.

843. HIS ACTIS remoto a Turno auxilio.

844. DIMITTERE AB ARMIS per transitum historiae usus est verbis;
nam qui ab exercitu relaxantur, ab armis dicuntur dimitti:
Sallustius de Oppio, ubi eum Cotta in contione ab exercitu cogit
abscedere, dicit, «se eius opera non usurum, eumque ab armis
dimittit».

845. PESTES COGNOMINE DIRAE proprie ‘pestes’ vocantur, ‘dirae’
vero cognomine. Et dictae ‘dirae’, quod non nisi ante iratum
Iovem videntur, ut «saevique in limine regis apparent».

846. TARTAREAM MEGAERAM bene ‘Tartaream’ addidit, ut ostendat
esse et terrenam et aeriam Megaeram: nam, ut etiam in tertio
diximus, volunt periti quandam triplicem potestatem esse et in
terris et apud superos, sicut est furiarum apud inferos. Ideo
autem dicit has ex Nocte progenitas, ut ostendat et latenter
oriri et intolerabilem esse iram deorum.

847. VNO EODEMQVE TVLIT PARTV dispositio haec poetae, quae dicit
has et similes esse furiis, et cum his esse procreatas, hoc agit,
ut ostendat illam prudentium opinionem, esse tam apud superos
quam in terris, sicut apud inferos furias.

850. APPARENT videntur, praesto sunt ad obsequium: unde etiam
apparitores constat esse nominatos.

851. LETVM HORRIFICVM volunt Iovem non esse mortis auctorem, sed
posse mortis genere vel prodesse vel obesse mortalibus.

854. INQVE OMEN IVTVRNAE OCCVRRERE IVSSIT ut Iuturnae omen
fraternae mortis efficeret.

856. NON SECVS AC NERVO PER NVBEM INPVLSA SAGITTA sic illa
descendit, ut solet sagitta conscendere. Hinc Statius traxit ut
diceret de disco iacto «similisque cadenti crescit in adversos».
‘Inpulsa’ autem proprie, sicut supra «incertum qua pulsa manu».

857. FELLE VENENI amaritudine veneni, suco noxio: aut certe
periphrasticos dixit venenum, ut βίη Ηρακληείη.

859. TRANSILIT VMBRAS hyperbole est; namque umbra semper tela
comitatur, hic ait, transit umbras sagitta: male enim quidem
‘auras’ legunt.

860. TALIS SE taliter.

862. COLLECTA ex nimia scilicet furiae magnitudine.

863. CVLMINIBVS DESERTIS noctuam dicit, non bubonem; nam ait
‘alitis in parvae’: bubo autem maior est.

864. SERVM CANIT triste, diuturnum, ut «seraque terrifici
cecinerunt omina vates»: Sallustius «serum bellum in angustiis
futurum».

866. CLIPEVMQVE EVERBERAT ALIS signa sunt ista plangentium.

869. STRIDOREM vocis scilicet sonum: nam utrumque tangit
augurium, et oscinum et praepetum, quod graviter posset obesse
Troianis: sic Homerus inducit Calchanta.

873. DVRAE inmiti, quae possum fratrem cernere tot laboribus
subditum.

874. MONSTRO augurio ex Iovis voluntate venienti.

876. OBSCENAE VOLVCRES invidiose dixit; nam una est.

879. QVO VITAM DEDIT AETERNAM quia occurrebat, sed praestitit
inmortalitatem, dicit hanc aeternam esse causam doloris.

885. GLAVCO AMICTV quasi nympha, propter undarum similitudinem.

888. INGENS ARBOREVM non sunt duo epitheta; sed Aeneas ingens
telum coruscat arboreum.

891. CONTRAHE collige; est autem hostilis iracundia.

894. CAPVT QVASSANS concutiens ut «tunc quassans caput».

895. ET IVPPITER HOSTIS ordo est ‘ferox hostis’.

896. SAXVM CIRCVMSPICIT Homeri totus hic locus est.

897. CAMPO QVOD FORTE IACEBAT LIMES AGRO POSITVS secundum artem
propiori respondit, sicut «est in carcere locus, quod Tullianum
appellatur».

901. MANV RAPTVM TREPIDA aut festina: aut re vera ‘trepida’, quia
sequitur ‘sed neque currentem se nec cognoscit euntem’.
TORQVEBAT bene inperfecto usus est tempore, quia non est
perfectum quod voluit, ut «nec spatium evasit totum neque
pertulit ictum».

907. NEC SPATIVM EVASIT hic distinguendum est, ut sit ‘totum
neque pertulit ictum’, id est evacuatus est impetus ipsius spatio
longiore.

908. AC VELVT IN SOMNIS Homeri comparatio.

917. NEC QVO SE ERIPIAT totum enim Troiani clauserant.

920. SORTITVS FORTVNAM OCVLIS hunc locum oculis ad feriendum
elegit Aeneas, quem fortuna destinaverat vulneri.

922. NEC FVLMINE pro ‘tonitru’, sine quo numquam fulmen
emittitur.

923. ATRI TVRBINIS INSTAR multis utitur comparationibus ad
exprimendum nimium impetum. Et ‘instar’, ut supra diximus, per se
plenum est nec recipit praepositionem, licet Serenus «ad instar»
dixerit, quod in idoneis non invenitur auctoribus.

926. ICTVS percussus: nam participium est, ac si diceret ‘cecidit
elisus’.

931. EQVIDEM MERVI secundum artem agit rhetoricam: nam quotiens
personae in invidia sunt, aliae pro his opponuntur. Vnde ita
agit: ego quidem occidi mereor, sed tu debes ignoscere parentis
intuitu. NEC DEPRECOR non refuto, non recuso.

932. VTERE SORTE TVA interfice hostem tuum.

933. FVIT ET TIBI TALIS ANCHISES hic distinguendum, ut duo dicat:
et habuisti patrem, et pater es.

935. ET ME ordo est ‘redde meis’; sed ne ex aperto rem viro forti
pudendam peteret, interpositione usus est, dicens ‘seu corpus
spoliatum lumine mavis’.

936. TENDERE PALMAS AVSONII VIDERE ad gloriam Aeneae pertinet,
quod se Turnus cunctis praesentibus victum fatetur.

937. TVA EST LAVINIA CONIVNX quae fuerat causa certaminis.

938. VLTERIVS NE TENDE ODIIS noli velle crudelitatem tuam ultra
fata protendere, sed redde corpus sepulchro. ACER IN ARMIS non
tantum ad praesens refertur, sed quia semper in armis acer esse
consuevit.

940. CVNCTANTEM FLECTERE SERMO COEPERAT omnis intentio ad Aeneae
pertinet gloriam: nam et ex eo quod hosti cogitat parcere, pius
ostenditur, et ex eo quod eum interimit, pietatis gestat insigne:
nam Euandri intuitu Pallantis ulciscitur mortem.

941. INFELIX BALTEVS nulli domino felix. Et sic est dictum
‘infelix balteus’, sicut «Lacedaemoniosque hymenaeos». Et
sciendum, balteum habuisse Turnum ad insultationem et iactantiam,
non ad utilitatem, unde est «atque umeris inimicum insigne
gerebat».

945. MONVMENTA DOLORIS proprie; nam et monumentum ab eo quod
mentem moneat, dictum est.

946. HAVSIT vidit, ut «hauriat hunc oculis ignem crudelis ab alto
Dardanus».

949. PALLAS INMOLAT et ad suae mortis et ad rupti foederis
ultionem, te tamquam hostiam inmolat Pallas.

951. FRIGORE morte, ut «corpusque lavant frigentis et ungunt».

952. VITAQVE CVM GEMITV FVGIT INDIGNATA SVB VMBRAS ‘indignata’,
vel quia post preces veniam non meruerat; vel quia Laviniam fore
sciebat Aeneae; vel quia, ut supra de Camilla diximus, discedebat
a iuvene. Nam volunt philosophi invitam animam discedere a
corpore cum quo adhuc habitare naturae legibus poterat: sic
Homerus



     ψυχὴ δ᾿ ἐκ ῥεθέων πταμένη Ἄΐδόσδε βεβήκει,
     ὃν πότμον γοόωσα, λιποῦσ᾿ ἀνδροτῆτα καὶ ἥβην.
     


