digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Servius, Centimeter



transcodifica di base da rtf a xml-tei: Piero Colombo - Step srl

Testo : Marinone, GL-CD adeguato su edizione Elice

Adeguamento testo su nuova edizione: Alice Borgna

Controllo marcatura XML-TEI: Alice Borgna

2017 digilibLT, Vercelli

Fonte: Marii Servi Honorati, Centimeter, a cura di M. Elice,
Hildesheim 2013 (CGL 9)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Marii Servii Honorati Grammatici
CENTIMETER [p. 456 vol. IV Keil] Clarissimo Albino Seruius
grammaticus.

Tibi hunc libellum, praetextatorum decus Albine, deuoui. Nam
licet patris auique, quibus maximam reuerentiam litterae debent,
cottidie urgearis exemplo ibique pubescas, quo uelut ad Musarum
sacraria uenitur, non tamen caelo suo tantum numina perfruuntur,
saepe humiles lucos ac uilia pauperum tecta subierunt. Quare
laboris mei uelim faueas uoto, indulgeas audaciae. Quod si secus
cesserit, in cupiditatem deuotionis interpretabor euentum
placendi. Vale.[p. 457 vol. IV Keil]

[1]Licet audacter, non tamen ineleganter, hunc libellum qui uolet
centimetrum nominabit. Tot enim metrorum digessi quanta potui
breuitate, rationem omittens, quo quidque nascatur ex genere, qua
scansionum diuersitate caedatur, quae res plus confusionis quam
utilitatis habet. sed lecturo haec fere generaliter scienda sunt:
[2] finalem syllabam in omnibus metris indifferenter accipi; [3]
solutionem esse, cum pro longa syllaba duae breues ponuntur;
[4] loca inparia dici primum, tertium, quintum et deinde, paria
uero secundum, quartum, sextum et deinde;
[5] penthemimeren esse, cum duos pedes sequitur syllaba quae
partem terminat orationis; hephthemimeren uero, cum tres pedes
similiter sequitur syllaba;
[6]catalecticum uersum dici, cui syllaba una deest;
brachycatalectum, cui duae; hypercatalectum, cui una superest;
acatalectum, qui legitimo fine concluditur;
[7]monometrum uel dimetrum uel trimetrum uersum in iambicis,
trochaicis,, anapaesticis metris per pedes duplices conputari, in
ceteris per simplices;
[8] metra uel a pedibus nomen accipere, uel a rebus quae
describuntur, uel ab inuentoribus, uel a frequentatoribus, uel a
numero syllabarum;
[9] eaque esse octo principalia, iambicum, trochaicum,
dactylicum, anapaesticum, choriambicum, antispasticum, ionicum a
maiore, ionicum a minore, de quibus carptim tractabimus,
eligentes ea quae ad palmam lyrae perducit uoluptas.
 {$ De iambicis$}  

Metra iambica locis inparibus quinque recipere possunt pedes, [p.
458 vol. IV Keil] iambum tribrachum spondeum dactylum
anapaestum, locis autem paribus tantum iambum uel tribrachum, et
apud comicos frequenter anapaestum, ita tamen ut multarum breuium
iunctura uitetur. Sed ex multis tredecim usui tradenda subieci.

[1]De aristophanio. Aristophanium constat monometro
hypercatalecto, ut est hoc:
‛ualles per imas’.

[2]De euripidio. Euripidium constat dimetro brachycatalecto, ut
est hoc:
‛Aiax furit dolens’.
[3] De anacreontio. Anacreontium constat dimetro catalectico, ut
est hoc:
‛dissolue Baccha crines’.
[4] De archilochio. Archilochium constat dimetro acatalecto, ut
est hoc:
‛serena lux micat polo’.
[5] De alcaico. Alcaicum constat dimetro hypercatalecto, ut est
hoc:
‛amant uenena parricidae’.
[6] De alcmanio. Alcmanium constat trimetro brachycatalecto, ut
est hoc:
‛spernis decorae uirginis torum’.
[7] De hipponactio. Hipponactium constat trimetro catalectico, ut
est hoc:
‛doctis Thalia uatibus fauebit’.
[8] De archilochio. Archilochium constat trimetro acatalecto, ut
est hoc:
‛Martem fatigat prodigus uitae furor’.
[9]De hipponactio. Hipponactium constat trimetro acatalecto
claudo, ut est hoc:
‛pauper poeta nescit antra Musarum’.
[10] De anacreontio. Anacreontium constat trimetro
hypercatalecto, ut est hoc:
‛amor puellae pectus inprobe fatigat’.
[11] De aristophanio. Aristophanium constat tetrametro
brachycatalecto, ut est hoc:
‛marcent lucernae, sol propinquat, non tamen uacas’.
[12] De aristophanio. Aristophanium constat tetrametro
catalectico, ut est hoc: [p. 459 vol. IV Keil]
‛portum petamus, aura lassat, uela solue malo’.
[13] De anacreontio. Anacreontium constat tetrametro acatalecto,
ut est hoc:
‛hic finis est, iambe, salue, uindicis doctor meli’.
 {$ De trochaicis$}  

Metra trochaica locis inparibus hos recipiunt pedes, trochaeum
tribrachum et non numquam dactylum, locis uero paribus cum his
quos memoraui spondeum et anapaestum. Sed ex plurimis tredecim
usui tradenda subieci.

[1] De pancratio. Pancratium constat monometro hypercatalecto, ut
est hoc:
‛auctor optimus’.
[2] De ithyphallico. Ithyphallicum constat dimetro
brachycatalecto, ut est hoc:
‛Bacche iunge tigres’.
[3]De euripidio. Euripidium constat dimetro catalectico, ut est
hoc:
‛uultur altius uolat’.
[4] De alcmanio. Alcmanium constat dimetro acatalecto, ut est
hoc:
‛fistula canit subulcus’.
[5] De bacchylidio. Bacchylidium constat dimetro hypercatalecto,
ut est hoc:
‛floribus corona texitur’.
[6] De sapphico. Sapphicum constat trimetro brachycatalecto, ut
est hoc:
‛rex paterque Iuppiter deorum’.
[7] De archilochio. Archilochium constat trimetro catalectico, ut
est hoc:
‛nox amoris et quietis conscia’.
[8] De sotadico. Sotadicum constat trimetro acatalecto, ut est
hoc:
‛arua sicca Nilus intrat, ite laeti’.
[9] De sapphico. Sapphicum constat trimetro hypercatalecto, ut
est hoc:
‛splendet aurum, gemma fulget, forma sed placet’.
[10] De sotadico. Sotadicum constat tetrametro brachycatalecto,
ut est hoc:
‛Thracium nefas renarrat cantitans hirundo’.[p. 460 vol. IV Keil]
[11]De archilochio. Archilochium constat tetrametro catalectico,
ut est hoc:
‛tolle thyrsos, aera pulsa, iam Lyaeus aduenit’.
[12] De hipponactio. Hipponactium constat tetrametro catalectico
claudo, ut est hoc:
‛pelle tonsis terga ponti, uela tende, pergamus’.
[13] De anacreontio. Anacreontium constat tetrametro acatalecto,
ut est hoc:
‛parce iam Camena uati, parce iam sacro furori’.
 {$ De dactylicis$}  

Metra dactylica principaliter constant dactylo, recipiunt tamen
et spondeum. Sed ex plurimis haec decem et nouem usui tradenda,
subieci.

[1] De adonio. Adonium constat dimetro catalectico, ut est hoc:
‛fundite fletus’.
[2] De hymenaico. Hymenaicum constat dimetro acatalecto, ut est
hoc:
‛tibia personet’.
[3] De archilochio. Archilochium constat dimetro hypercatalecto,
ut est hoc:
‛garrula uenit auis’.
[4] De alcmanio. Alcmanium constat trimetro catalectico, ut est
hoc:
‛tundite pectora palmis’.
[5] De simonidio. Simonidium constat trimetro acatalecto, ut est
hoc:
‛indue pallia Serica’.
[6] De alcmanio. Alcmanium constat trimetro hypercatalecto, ut
est hoc:
‛lurida brachia cur retegis?’
[7] De archilochio. Archilochium constat tetrametro catalectico,
ut est hoc:
‛arent solstitio sola terrae’.
[8] De alcmanio. Alcmanium constat tetrametro acatalecto, ut est
hoc:
‛uirgo decens comulas religa tibi’.
[9] De alcmanio. Alcmanium constat tetrametro hypercatalecto, ut
est hoc: [p. 461 vol. IV Keil]
‛uita quieta nimis caret ingenio’.
[10] De stesichorio. Stesichorium constat pentametro catalectico,
ut est hoc:
‛Marsya cede deo, tua carmina flebis’.
[11] De simonidio. Simonidium constat pentametro acatalecto, ut
est hoc:
‛Parthenopaeus erat puer Arcadiae decus’.
[12] De choerilio. Choerilium constat pentametro hypercatalecto,
ut est hoc:
‛pulchra puella comas ambit sibi palmitibus’.
[13] De heroico. Heroicum constat hexametro catalectico, ut est
hoc:
‛uulnera bella tubae numero donantur Homeri’.
[14] De bucolico. Bucolicum constat hexametro catalectico, ita ut
quartus dactylus partem determinet orationis, ut est hoc:
‛rustica siluestres resonat bene fistula cantus’.
[15] De ibycio. Ibycium constat hexametro acatalecto, ut est hoc:
‛sidera pallida diffugiunt face territa luminis’.
[16] De alcmanio. Alcmanium constat hexametro hypercatalecto, ut
est hoc:
‛alma Venus Paphon ingreditur, rosa luceat ex adytis’.
[17] De stesichorio. Stesichorium constat heptametro catalectico,
ut est hoc:
‛Aeacides iuuenis trahit Hectora, plangite Pergama Troes’.
[18] De ibycio. Ibycium constat heptametro acatalecto, ut est
hoc:
‛carmina docta Thalia canit, properantius huc ades, o puer’.
[19] De ibycio. Ibycium constat heptametro hypercatalecto, ut est
hoc:
‛uersiculos tibi dactylicos cecini, puer optime, quos facias’.
 {$ De anapaesticis$}  

Metra anapaestica principaliter constant anapaesto; recipiunt
tamen frequenter spondeum, raro proceleumaticum, apud comicos
autem etiam dactylum, saepiusque ultima cum superest syllaba, in
duas soluitur breues. Sed ex plurimis haec tredecim usui tradenda
subieci.

[1] De threnico. Threnicum constat monometro acatalecto, ut est
hoc:
‛calidum iubar est’. [p. 462 vol. IV Keil]
[2] De chorico. Choricum constat monometro hypercatalecto, ut est
hoc: ‛animus male fortis’.

[3] De aristophanio. Aristophanium constat dimetro
brachycatalecto, ut est hoc: ‛uenit optima Calliope’.

[4] De paroemiaco. Paroemiacum constat dimetro catalectico, ut
est hoc:
‛aditum Veneris fuge uirgo’.
[5] De pindarico. Pindaricum constat dimetro acatalecto, ut est
hoc:
‛fuge moenia iam Telamoniade’.
[6] De alcmanio. Alcmanium constat dimetro hypercatalecto, ut est
hoc:
‛tremulum mare molliflua nitet aura’.
[7] De archebulio. Archebulium constat dimetro acatalecto et
palimbacchio, ut est hoc:
‛dea somnifero uaga curriculo relucet’.
[8] De pindarico. Pindaricum constat trimetro brachycatalecto, ut
est hoc:
‛medium rapido mare Thybris adit fluuio’.
[9] De alcmanio. Alcmanium constat trimetro catalectico, ut est
hoc:
‛date Pierides mihi carmina doctiloquorum’.
[10]De stesichorio. Stesichorium constat trimetro acatalecto, ut
est hoc:
‛iacet in thalamo tibi uirgo decens Veneris specie’.
[11] De simonidio. Simonidium constat trimetro hypercatalecto, ut
est hoc:
‛tuba terribili procul aere sonat, clipeum quate miles’.
[12] De alcmanio. Alcmanium constat tetrametro brachycatalecto,
ut est hoc:
‛sua munera fert Venus alma rosas iuueni Cinyreiadae’.
[13] De aristophanio. Aristophanium constat tetrametro
catalectico, ut est hoc:
‛date uina mihi, date serta, iuuat dare tempora tota Lyaeo’. [p.
463 vol. IV Keil]
 {$ De choriambicis$}  

Metra choriambica principaliter constant choriambo; uerum quod
durius suo pede claudantur, accipiunt in fine antibacchum. Sed ex
multis haec quattuor usui tradenda subieci.

[1] De aristophanio. Aristophanium constat monometro et
antibaccho, ut est hoc:
‛purpureos tyrannos’.
[2] De anacreontio. Anacreontium constat dimetro et antibaccho,
ut est hoc:
‛Vergilius Mantua quem creauit’.
[3] De sapphico. Sapphicum constat trimetro et antibaccho, ut est
hoc:
‛dulcisonae Pierides uersifico fauete’.
[4] De callimachio. Callimachium constat tetrametro et
antibaccho, ut est hoc: ‛armipotens Mars genitor Romulidarum
uenias precamur’.

 {$ De antispasticis$}  

Metra antispastica principaliter constant antispasto; uerum saepe
prima parte, qua iambum tenent, spondeum libenter accipiunt. Sed
ex plurimis quattuor usui tradenda subieci.

[1] De panico. Panicum constat trimetro brachycatalecto, ut est
hoc:
‛Fauni semideum numen adest’.
[2]De anacreontio. Anacreontium constat trimetro catalectico, ut
est hoc:
‛curas mitificant dona Lyaei’.
[3]De alcaico. Alcaicum constat tetrametro brachycatalecto, ut
est hoc: ‛Maecenas atauis Lydia quos fert genite’.

[4] De anacreontio. Anacreontium constat tetrametro catalectico,
ut est hoc: ‛infandum tetigit sidera carmen magicorum’.[p. 464
vol. IV Keil]

 {$ De ionicis a maiore$}  

Metra ionica a maiore principaliter constant ionico suo; uerum
tamen et diiambum et ditrochaeum non recusant solutionemque
patienter admittunt. Sed ex plurimis tria usui tradenda subieci.
[1] De hipponactio. Hipponactium constat dimetro brachycatalecto,
ut est hoc:
‛palmam cape uictor’.
[2]De praxillio. Praxillium constat trimetro brachycatalecto, ut
est hoc:
‛fortis iuuenis sume coronam’.
[3]De sotadico. Sotadicum constat tetrametro brachycatalecto, ut
est hoc:
‛salpinx cane, tempus fugit, intende laborem’.
 {$De ionicis a minore$}  

Metra ionica a minore principaliter gaudent ionico suo ac raro
alterius pedis patiuntur accessum. Sed ex plurimis sex usui
tradenda subieci.
[1] De timocreontio. Timocreontium constat dimetro catalectico,
ut est hoc:
‛rosa ueris specimen’.
[2]De anacreontio. Anacreontium constat dimetro acatalecto, ut
est hoc: ‛sapientes Amor odit’.

[3]De anacreontio. Anacreontium constat trimetro catalectico, ut
est hoc: ‛fuge, uirgo, fuge munus Veneris’.

[4]De Sapphico. Sapphicum constat trimetro acatalecto, ut est
hoc:
‛sonat alta trabe fixus tibi nidus’.
[5]De phrynichio. Phrynichium constat tetrametro catalectico, ut
est hoc: ‛tibi ueris fero donum, sola quod dant Veneri’.

[6] De alcmanio. Alcmanium constat tetrametro acatalecto, ut est
hoc: ‛timor omnis docet artis, timor auget bona mentis’. [p. 465
vol. IV Keil]

 {$De dispersis$}  

Reliqua deinceps metra non ea lege qua superiora referemus. Illa
enim uelut confusa digessi, haec uelut dispersa collegi. Sed ex
plurimis quinque et uiginti usui tradenda subieci.

[1] De falisco. Faliscum constat tribus dactylis et pyrrichio, ut
est hoc:
‛docta falisca, Serene, reparas’.
[2]De pherecratio. Pherecratium constat spondeo, dactylo,
spondeo, ut est hoc:
‛reges purpura monstrat’.
[3]De glyconio. Glyconium constat spondeo, choriambo, pyrrichio,
ut est hoc:
‛odi Parthenium nemus’.
[4]De asclepiadio. Asclepiadium constat spondeo, duobus
choriambis, pyrrichio, ut est hoc:
‛uitae pars melior quam cito labitur’.
[5]De alcaico. Alcaicum constat spondeo, tribus choriambis,
pyrrichio, ut est hoc:
‛pro fas Aeacides procubuit sub Paridis manu’.
[6]De elegiaco. Elegiacum constat de penthemimere prima heroica,
secunda dactylica, ut est hoc: ‛maeret diffusis flens elegia
comis’.

[7]De aeolico. Aeolicum constat primo pede disyllabo quolibet et
quattuor dactylis, ut est hoc: ‛Sappho conposuit male casta
poemata’.

[8]De miuro. Miurum constat ita ut heroicum, sed pyrrichio
clauditur, ut est hoc: ‛mortem contemnunt laudato uulnere Getae’.

[9]De priapeio. Priapeium constat de glyconio et pherecratio, ut
est hoc:
‛Hellespontiacos tuum numen protegit hortos’.
[10]De phalaecio. Phalaecium constat spondeo, dactylo, tribus
trochaeis, ut est hoc: [p. 466 vol. IV Keil]
‛Hermus diuitibus superbit undis’.
[11]De sapphico. Sapphicum constat trochaeo, spondeo, dactylo,
duobus trochaeis, ut est hoc:
‛Faune, nympharum metus et uoluptas’.
[12]De saturnio. Saturnium constat dimetro iambico catalectico et
ithyphallico, ut est hoc:
‛Isis pererrat orbem crinibus profusis’.
[13]De archilochio. Archilochium constat paroemiaco et
ithyphallico, ut est hoc:
‛remeauit ab arce tyrannus uultibus cruentis’.
[14]De encomiologico. Encomiologicum constat dactylica et iambica
penthemimere, ut est hoc:
‛carmina bella magis uelim sonare’.
[15]De iambelego. Iambelegum constat penthemimere iambica et
dactylica, ut est hoc:
‛fontes ligabant gramina laetificos’.
[16]De alcaico. Alcaicum constat penthemimere iambica et duobus
dactylis, ut est hoc:
‛carmen relaxat taedia pectoris’.
[17]De alcaico. Alcaicum constat duobus dactylis et duobus
trochaeis, ut est hoc:
‛luna rubens zephyros minatur’.
[18] De archilochio. Archilochium constat tetrametro bucolico et
tribus trochaeis, ut est hoc:
‛linea piscator tibi concidit in profunda ponti’.
[19] De galliambico. Galliambicum constat dimetro iambico
catalectico et anapaesto uel spondeo cum duobus iambis, ut est
hoc:
‛tenera recrispat aura tremulos sinus freti’.
[20]De archilochio. Archilochium constat penthemimere dactylica
et dimetro iambico acatalecto, ut est hoc:
‛sidera cuncta micant decore lucis aureo’. [p. 467 vol. IV Keil]
[21]De archilochio. Archilochium constat dimetro iambico
<acatalecto> et penthemimere dactylica, ut est hoc:
‛Indi Lyaeo dediti tympana iam quatiunt’
[22]De echoico. Echoicum est, quotiens sonus ultimae syllabae
paenultimae congruit, ut est hoc:
‛exercet mentes fraternas grata malis lis’.
[23]De reciproco heroo. Reciprocum heroum in sotadicum est,
quotiens a fine scansus sotadicum facit, ut est hoc:
‛ire cupis si rus, mala uites omnia quaeso.
quaeso omnia uites mala, si rus cupis ire’.
[24]De reciproco iambico. Reciprocum iambicum in elegiacum est,
quotiens a fine scansus elegiacum facit, ut est hoc:
‛micant nitore tecta sublimi aurea.
aurea sublimi tecta nitore micant’.
[25]De ropalico. Ropalicus uersus est, cum uerba, prout secuntur,
per syllabas crescunt, ut est hoc:
‛rem tibi confeci, doctissime, dulcisonoram’.
Habes, lector, in conpendio discendi manualem libellum, quem
magis probabis, si tibi usus scribendi pretium uoluptatis
exsoluat. [p. 468 vol. IV Keil]

