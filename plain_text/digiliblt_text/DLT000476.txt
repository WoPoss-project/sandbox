digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Institutiones oratoriae

Sulpicius Victor

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 313-352
(Bibliotheca Scriptorum Graecorum et Romanorum Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Sulpitius Victor M. Siloni genero. Quod frequenter a me
postulabas, videor expedisse. Contuli in ordinem ea, quae fere de
oratoria arte traduntur, secundum institutum magistrorum meorum,
Zenonis praecepta maxime persecutus, ita tamen, ut ex arbitrio
meo aliqua praeterirem, pleraque ordine immutato referrem,
nonnulla ex aliis quae necessaria videbantur insererem. Recte an
perperam fecerim, tu iudicabis; nec enim volo haec in multorum
manus pervenire.

1. {%Rhetorica%} est, ut quidam definiunt, bene dicendi scientia.
Sed haec definitio parum recta, quia parum plena. Potest quidem
et medicus quae ad medicinam attinent bene dicere, et item ceteri
artifices habent de artibus suis bene dicendi scientiam. Ne illa
quidem definitio probanda, quod dicunt plerique esse rhetoricam
persuadendi peritiam, ideo quod nemo omnium invenitur oratorum,
qui semper persuaserit. Ergo commodissime definiemus illo modo:
‘rhetorica est bene dicendi scientia in quaestione civili’. Sic
enim fiet, ut proprium finem dedisse videamur. Civilis quoque
quaestio definienda nobis est, ut et ipsam scire possimus. Eius
definitio huiuscemodi traditur: ‘Civilis quaestio est, quae
nullius artis propria <in> communi omnium opinione versatur’. Hoc
etsi paulo videtur obscurius, re tamen ipsa clarum atque
manifestum est. Nam et civilis quaestio bene appellatur, ut
civile ius, quod inter cives atque in civitate versatur et in
omnium passim opinionem cadit. Quis enim est vel imperitissimus,
qui non sibi intellegentiam vindicet de his rebus, quae versantur
in disputationibus atque iudiciis? cum quaeratur, faciendumne
sit aliquid an non faciendum, iustum sit an iniustum, utile an
inutile, et {€de€} ceteris huiusmodi, quae fere aut in naturali
disputatione aut in forensi actione versantur. Vnde quidam ne
putant {€quidem€} dicendam esse artem rhetoricam, si officium
eius in communi omnium opinione sit positum. Verum isti errant.
Non enim rhetoricam ipsam nullius artis propriam esse dicimus
eamque in communi opinione versari, sed civilem quaestionem, quam
velut materiam arti suae subiectam habet ipsa rhetorica. Ex quo
fit ut in civili quaestione opinandi facultatem ceteri habeant,
bene dicendi scientiam solus orator. Civilis quaestionis partes
sunt duae, et harum Graeca sunt nomina θέσις et ὑπόθεσις.
{%Thesin%} nos propositum dicimus, {%hypothesin%} sive
controversiam sive causam: sed definitionem utriusque videamus.

2. {%Thesis%} est, ut quidam volunt, res rationalem disputationem
recipiens sine definitarum personarum circumstantia:
{%hypothesis%} res rationalem disputationem recipiens cum
definitarum personarum circumstantia. Verum reprehenditur utraque
haec definitio, ideo quod utraque invertitur contra. Nam et
thesis potest habere definitae personae circumstantiam, si ita
ponamus: ‘an Ciceroni post consulatum eundum in provinciam
fuerit’: vel, quod exemplum positum est apud Graecos: ‘an Socrati
uxor ducenda fuerit’. Neque enim esset thesis, si illo modo
poneretur: ‘deliberat Cicero, an post consulatum eat in
provinciam’, aut ‘deliberat Socrates, an ducat uxorem’: quae sunt
causae deliberativae. Sed quoniam nos hoc disputamus, debueritne
ille facere, est thesis, quamvis sit definita persona. E
diverso: ‘quidam in solitudine inventus est, cum gladium cruentem
teneret et recens cadaver occisi hominis sepulturae daret: reus
fit caedis’. Haec quidem certa causa est; potest enim ille,
quicumque repertus est, reus fieri, etsi definitae personae
circumstantiam non habet.

3. Melius ergo et thesis et hypothesis definiri videntur hoc
modo: Thesis est res rationalem disputationem recipiens, cuius
finis inspectio, hypothesis res rationalem disputationem
recipiens, cuius finis actio et iudicatio; sic enim videtur ad
certam definitionem utrumque esse perductum. Sive enim erit sive
non erit definita persona, certe, cum inspiciendi tantum gratia
disputabitur, erit thesis: cum vero ita se res habebit, ut sit
disceptatione iudicandum aliquid et agendum, tum esse hypothesin
sciemus. Confinia autem ista esse non dubium est, adeo ut paucis
plerumque mutentur. Thesis est ‘an uxor ducenda’: quod si rei
fiant de moribus iuvenes, quod iuraverint ne uxores ducerent,
erit hypothesis. Habebit autem thesis inspectionem, hypothesis
iudicationem, ut iam supra dictum est. Itaque hypothesin sciemus
quidem in controversiis et litibus esse, sive actionibus atque
causis, thesin vero in κατασκευαῖς et ἀνασκευαῖς, itemque in his,
quas Graeci χρείας vocant, cum disputatur, rectene quid dixerit
Diogenes vel Socrates: item laudes et vituperationes videntur ad
thesin pertinere. Iam illa quidem certe thesis sunt propria, an
uxor ducenda, an navigandum; nam legis vel ἀνασκευαὶ vel
κατασκευαί, hoc est aut reprehensiones aut confirmationes et
suasiones, ad thesin pertineant necesse est, loci quoque
communes; nam invectivae accusationis sunt portio.

4. Nunc quoniam ostendisse plene videmur, quid sit rhetorica et
in quibus rebus eius opera versetur, dicendum est, quae
{%officia%} sunt {%oratoris%}. Sunta utem, ut traditum est, tria:
{%intellectio%}, {%inventio%}, {%dispositio%}. Etenim causa
proposita primum intellegere debemus, cuius modi causa sit,
deinde invenire, quae apta sunt causae, tum inventa recte et cum
ratione disponere. Neque me hoc loco fugit, quae M. Tullius
tradat. De intellectu enim nihil tradit, credo, quia magis
diligentiae atque sapientiae quam artis existimet: inventionem
autem et dispositionem et elocutionem et memoriam et
pronuntiationem ad officium oratoris dicit pertinere. Sed nos a
Graecis tradita, ut coepimus, persequamur eamusque per singula.

Intellegendum primo loco est, thesis sit an hypothesis. Cum
hypothesin esse intellexerimus, id est controversiam,
intellegendum erit an consistat, {€tum€} ex qua specie sit,
deinde ex quo modo, deinde cuius status, postremo cuius figurae.
Et quoniam haec exequenda sunt plenius, ad singula revertamur.

5. Thesin ab hypothesi quem ad modum discernere debeamus iam
supra docuimus. Vt autem intellegamus an causa consistat,
sciendum est plerasque causas non consistere, quas Graeci
ἀσύστατα vocant. Haec fiunt modis quinque. Aut enim est ἰσάζουσα,
cum paria ex utraque parte dicuntur, ut si reos se furti invicem
faciant duo pauperes perfosso pariete communi: aut μονομερής, si
ex altera parte praevalida sit causa, ex altera prorsus infirma:
aut ἄπορος, ut non sit unde actio perveniat ad probationis
effectum, ut si de sponsione certent, quorum altera <pars> parem,
altera imparem stellarum dixerit numerum: aut ἄδοξος, id est
inhonesta, turpis et de rebus personisve deformibus: aut
ἀπίθανος, id est incredibili circumstantia, ut si centum praemia
petat, qui tyrannicidia fecit centum. Haec vitia causarum scienda
sunt nobis, ut scire possimus, quas causas putemus consistere,
quas repudiandas esse, quia non consistant. Sic quoque magni
iudicii est in hac parte non labi, quia frequenter evenit, ut
multae causae videantur consistere neque tamen consistant.
Subsistunt autem, quae habebunt intentiones ex utraque parte
contrarias ac propemodum pares et paene ex aequo valentes.

6. Iuxta hoc diximus intellegi oportere, quae {%species causae%}
foret. {%Iudiciale%} vel {%deliberativum%} facile erit secuudum
differentiam <loci> dinoscere, sed aliter sunt species causarum
differentes. Aut enim ethica est, id est moralis, aut pathetica,
id est cum aliquo motu aut adfectu, aut tantum iudicialis. Multum
autem intererit haec scire, ut perinde conformetur oratio.

{%Ethica%} igitur erit causa, id est moralis, cum erit
suscipienda persona vel rustici vel dyscoli, aut patris
indulgentis aut contra severi. In eiusmodi causis, si † eas
intellexerimus, <poterimus> id facere, quod fieri oportebit, ut
omnis oratio personarum apta sit moribus.

{%Pathetica%} est causa, cum personae eius quae loquitur
repraesentandus adfectus est. Si necesse erit vel indignatione
aliqua atque ira vel dolore aliquo vel, ut plerumque accidit,
luctu † excitatos excire, non erit otiosum, ut commota sit et
excitans omnis oratio, perinde atque ipsa res exiget.

{%Iudicialis%} est causa nudam habens pugnam. Et hoc intererit
inter superiores species et istam, quod hic quidem pressa et
teres et forensis actio esse debebit, in illis autem superioribus
diligentius aliquid et cultius et lectius certe, in pathetica
celsius aliquid atque commotius proferendum est.

7. Post haec intellegendum, quemadmodum diximus, ex quo modo
causarum sit controversia. {%Modi%} autem {%causarum%} sunt
quinque. Aut enim est <ἔνδοξος, {€id est honesta€}, aut
παράδοξος, {€id est admirabilis€}, aut ἀμφίδοξος, {€id est
anceps€}, aut> ἄδοξος, id est humilis, aut δυσπαρακολούθητος, id
est obscura. Haec scire non erit otiosum, quia perinde iam a
principiis actio esse debebit, prout modus cuiusque causae
postularit. In {%causa honesta%}, id est, in qua et persona et
res erunt honestae, nihil erit magno opere nisi de victoria
laborandum. At contra in {%ad mirabili causa%} per omnes quidem
partes orationis sollicita actio esse debebit, sed iam in
principiis maxima ex parte. Admirabilis enim causa est (quare est
a ‘mirari’ dicta), quae talis facie ipsa videtur talisque apud
opinionem iudicum coepit esse, ut admirentur quemquam ad
defensionem eius accedere. In huiusmodi, ut diximus, causa magna
arte intendendum est, ut et patientiam et adtentionem a iudicibus
et benevolentiam impetremus. Hic nimirum opus erit insinuatione,
quam alio loco inter exordiendi praecepta trademus, ut scilicet
non <modo> actus a principio sumamus, sed etiam benevolentiam et
misericordiam iudicum provocemus, de communibus omnium periculis
praeloquentes, quod plerique non suo merito, sed vel iniquitate
vel livore hominum vel malitia in difficilia vitae ac famae
pericula devocentur.

8. {%Amphidoxos%} est {%anceps causa%}, ex parte honesta et
{€ex€} parte inhonesta. Id fit illo modo, si res quidem inhonesta
sit, sed honesta persona, ut si reus sit caedis vir fortis, qui
decem milibus datis carnifici inimicum suum ipse indamnatum
occiderit: honesta persona est viri fortis, set res inhonesta
quam fecit. In huiusmodi causa illa praecepta sunt, ut incipiamus
ab ea parte, quae est honesta, tum scilicet minore cum odio
iudicum et offensione dicturi de eo, quod quasi praeposito aliquo
et praetento latebit.

{%Adoxos%}, {%humilis causa%}, non erit illi similis, quam non
consistere supra diximus; illa enim propter turpitudinem
excluditur. Haec non de turpi, sed de re parvula et humili est.
In eiusmodi causa operari debebunt illa praecepta, quae de
attentione traduntur. Attentum enim necesse erit iudicem facere
in ea re, quam aliter ille per contemptum et fastidium fortassis
non audiet. Fiet autem attentus, si dixerimus, rem quidem parvam
agi, quae versetur in causa, sed magnam esse spem eius qui
litiget, † et ipsius qui de omnibus rebus cum diligentia debeat
cognoscere, ut quod viri boni est, ex aequo de maximis minimisque
pronuntiet.

{%Obscura causa%} saepenumero in manus veniet, vel personis
multis impedita vel rebus. In eiusmodi causis maximam curam
adhibere debemus, ut faciamus iudicem docibilem, id est ut
causam, quo <obscurior erit, eo> diligentius explicemus, atque
omnia, <quae> ex contraria parte animadvertentur, ad utilitatem
nostram arripere debemus, et his maxime adversarios urgere
debemus, in quibus aliquod eorum esse vulnus sciemus. Iuxta haec
intellegendum quid sit status, sed hoc interim differamus, de
statibus postea plenius tradituri.

9. Reliquum est, ut intellegamus quae {%figura%} sit causae. Aut
enim est {%simplex%} causa aut {%coniuncta%} aut
{%concertativa%}. Simplices causae minus artis curaeque
desiderant; in coniunctis autem et concertativis adhibenda
stabilis est ratio. Coniunctae sunt, cum reus non uno statu nec
una actione defenditur, sed duplicatis statibus atque coniunctis.
Hic diligenter cavendum est, ne alter status alterum impugnet,
ac potius alterum alter stabiliter firmet. Exempla non desunt
Tulliana. Coniuncta causa est pro Milone. Defenditur enim
statibus duobus, {%relatione%}, quod merito Clodius dicatur
occisus, cum fecisset insidias; {%conpensatione%}, quod dicatur
bono rei publicae occisus pessimus civis. Facile {€est€}
animadvertere, quid in eiusmodi causis debeat fieri, videntibus
quid fecerit Cicero. Non enim compensatione, quam postea induxit,
infirmavit priorem statum, sed confirmavit ac multo reddidit
fortiorem. Hoc enim ipso persuasit iudicibus insidiatorem
peremptum fuisse, quoniam etiam gloriosa Miloni possit esse illa
defensio, si propter rem publicam fecisse videatur. Etiam illud
apud Tullium simile est. Cluentius poterat praescriptione
defendi, <nisi> invidiosum hoc et periculosum videretur. Placuit
ergo illum et negatione defendi. Haec negatio non solum infirmata
non est addita praescriptione, sed etiam firmior facta, cum ita
actum est, ut persuaderetur iudicibus, praescriptione causam
potuisse defendi, nisi quia poterat probari iudicium non esse
corruptum. Nam quoties coniunctae incidunt causae, respiciendum
nobis est, quem ex duobus statibus aut ex multis ponamus loco
principali. Hoc enim ipsa suggeret ratio, prout causae utilitas
postulabit et prout defensio haec vel illa maiores vires habebit.
Non dubium enim, quin validior actio facienda sit principalis.

10. {%Concertativae%} causae aut circa rem sunt aut circa
personam. Circa rem erunt, si aut leges aut rogationes ad
populum, aut etiam in senatu sententiae ferentur, atque hae inter
se diversae erunt atque certabunt. Hae causae utique {%statum
negotialem%} habeant necesse est: sed nunc illud magis quaerimus,
quis tractatus sit huiuscemodi causarum atque divisio. Necesse
est utique et contraria refellere et probare nostra. Sed potest
esse dubitatio, utrum per singulos locos {€contra€} eamus
adversario, revincendo quare id, quod ferat vel censeat,
contrarium sit <legibus et aequitati et> utilitati, tum autem
impossibile vel difficile, ultimo inhonestum; deinde ad initium
revertantur, ut doceamus id quod nos feramus vel censemus et
legitimum esse et iustum et utile, tum possibile atque facile et
honestum: an vero per singulos locos utrumque faciamus, ut
doceamus et illud quod ex adverso erit non esse legitimum, et
illud quod ex nobis erit esse legitimum, et illud iniustum et
nostrum iustum, et pari ratione per singulos locos et cetera
persequamur. Et hoc scilicet melius quam de una causa duas quodam
modo causas facere.

11. Sed scire debemus, non solum duplices, sed et multiplices
concertationes esse posse in sententiis, maximeque possunt multae
esse multorum atque diversae. In quibus omnibus idem facere
licebit, ut explosis singulis per locorum ordinem, ut diximus,
statim quare nostra sententia maxime accipienda sit explicemus.
In illo autem {%legitimo%} quadrifaria quodam modo quaestio est.
Aut enim dicemus, quae ex adversa parte dicantur, legibus esse
contraria, nostra vero legitima: aut nostra, si non sint
legitima, esse tamen utilia: aut utraque quidem esse parum
legitima, sed nostra magis utilia vel magis necessaria: aut
utraque quidem esse illegitima, sed quae inde dicantur, magis
legibus inimica atque contraria. Similis ratio in ceteris locis,
ac maxime proximo loco, qui est contra aequitatem. Vtilitatis
locus sic ferme tractatur, ut aut dicamus quod ex adversa parte
dicatur inutile esse, utile autem quod nos censeamus: aut
utrumque quidem utile, sed hoc necessitatem exigere. Iam in eo
loco, in quo quaeritur, possitne quid fieri, duplex quaestio est.
Aut enim dicemus non posse fieri, quod inde dicatur, hoc vero
posse, quod contendamus ipsi: <aut> utraque quidem posse, sed hoc
facilius. Tractatio est honesti loci, ut, si possumus, dicamus
illud inhonestum, sed hoc honestum: aut, si hoc non possumus, sed
est utrumque inhonestum, esse illud tamen inhonestius, quod inde
dicatur.

12. Diximus et circa personam esse concertationum quaestionem, ut
de felicitate gignendi, quis felicior pater. Iam hic ex ipsa
causa argumenta sunt, quare alter videatur esse felicior, nec
similis divisio. Eadem tamen illo modo, ut repulsis quae ex
adversa parte dicuntur, ex contrario quae pro nobis faciunt,
singula statim singulis opposita persequamur. Sed ne alia
quaeramus, licet ex his controversiis sumere exempla, quae paulo
post ponemus, cum coeperimus de statibus. Nam et illa causa
coniecturalis inter novercam et captivam de veneficio, et illa
rursus finitiva inter duos, quorum alter tyrannum ex arce
deiecit, alter occidit, concertativae sunt circa personas. In
utraque autem plane contendimus: quae talium concertativarum
debet esse divisio.

13. Nunc quoniam ex tribus oratoris officiis primum officium iam
coepimus nosse et persecuti sumus quae intellegenda sunt,
sequitur nunc, qua debeat opera curari, ut inveniantur sensus
principiis ceterisque partibus congruentes et argumenta ad
exemplum et probationem {€et€} sententiae sive naturales sive
morales ad vim et ornamentum, et cetera huiusmodi. Iam consilii
et iudicii partes erunt, ut de inventis iudicemus, si qua non
apta incurrerint, iis autem, quae probaverimus, utiliter et
congruenter utamur. Atque in hac quidem parte non multa praecipi
possunt.

14. In {%dispositione%} plus artis est, quod tertium esse
oratoris officium dixeramus: plurimi enim momenti est ea, quae
inventa sunt, ad utilitatem et victoriae effectum digerere in
ordinem atque disponere. In dispositione haec sunt: ordo cum ea,
quae Graece appellatur οἰκονομία, dehinc elocutio, tum
pronuntiatio. {%Ordo%} est, ut secundum textum naturalem singula
persequamur, primum in partibus elocutionis, ut sit scilicet
primum exordium, <tum> narratio, tum partes argumentationis,
peroratio demum extrema. Sed bene huic ordini οἰκονομία proxima
adiuncta est, quae hoc distat a superiore, quod ille quidem ordo
naturalis, hic ordo artificiosus est. Iam in istis ipsis, quas
supra docuimus, partibus orationis iste naturalis est ordo, quem
ad modum ostendimus, ut primum locum principia teneant, mox
narratio, deinde cetera subsequantur.

{%Artificiosus ordo%} est, ut hunc ipsum ordinem, si ita causa
poscit, plerumque vertamus. Nam aliquaudo omittenda principia,
aliquando subdividenda et interrumpenda narratio, ex parte
ponenda et imperfecta argumentatione reddenda. Nec enim sine
causa Tullius pro Milone ante narrationem argumentationis loco
praeiudicia senatus et Pompei refutavit. Et prorsus non in hoc
tantum ordine patientiae causa, sed in omnibus locis haec
οἰκονομία plurimum poterit ac tantum valebit, ut etiam quae, <si>
aliter posita atque prolata essent, fortasse contraria operentur
ad causam, ea plurimum prosint. Reliquae dispositionis duae
partes sunt, elocutio et prununtiatio, et magnum in utraque
momentum.

15. {$DE ELOCVTIONE.$}

In {%elocutione%} haec observanda sunt: latinitas, perspicuitas,
robur, nitor, compositio, tum decens vel decorum; sic enim
appellandum est, quod Graeci πρέπον dicunt. Ex quibus nimirum
{%latinitas%} primo loco rectissime posita est. Quid enim prius
est, quam ut latine, hoc est ut emendate loquamur? Post hoc
{%perspicuitas%} loco proxima est; hic enim finitimus gradus
atque processus est, ut cum latine, tum perspicue atque aperte
loquamur. Tertium {%robur%} est, ut non solum purus et
manifestus, verum etiam robustus et fortis validusque sit sermo.
Adhibendus est {%nitor%}, quem quarto loco posuimus, ut scilicet
verba non sordida et vulgaria et de trivio, quod dicitur, sumpta
sint, sed electa de libris et hausta de liquido fonte doctrinae.
{%Compositio%} post haec non otiosa, ut ordo verborum ea compage
iungatur, ne confragosum et asperum sonum faciat, sed apte et
leniter defluat: in quo sane adhibendus est modus, ne quid nimio
opere luxurietur {€neve€} nimium molliatur. Illud πρέπον, quod
{%decorum%} vel {%decens%} diximus, in eo est, ut rebus apta sint
verba, id est, ne res magnas verbis parvulis proferamus, neve e
contrario magnis et tumentibus atque inflatis verbis res parvulas
exequamur, ne, dum amplificandi studio evehimur, ridiculi
deprehendamur. Custodite ergo faciendum est, ut rebus personisque
accommodentur verba quae decent.

16. {$DE PRONVNTIATIONE.$}

Haec in elocutione serventur. Nam {%pronuntiatio%}, quae inter
dispositionis partes supra posita est, artis quidem quodam modo
non est, verum tamen magnam ac nimirum maximam vim obtinet. Nam
cum omnia fecerimus, nisi illa, quae recte disposita sunt, apte
et cum decore fuerint pronuntiata, omnis labor prorsus peribit.
Itaque etsi magnam istius partem vel negat natura vel tribuit,
danda tamen opera est, ut in pronuntiando et vox et vultus et
gestus et cetera adhibeantur eiusmodi, quare labor in commentanda
oratione adhibitus non pereat. Reliquum est etiam, ut incipiamus
iam de statibus disputare, quando quidem, ut breviter admoneam,
executi sumus, quid esset rhetorica, quid civilis quaestio, quae
partes civilis quaestionis, quae oratoris officia, quae {€in€}
intellectu et {€in€} inventione et in dispositione servanda.

{$DE PARTIBVS ORATIONIS.$}

Hic erat ordo re vera, ut de statibus protinus traderemus, si non
esset a Zenonis vestigiis recedendum: sed professi sumus usuros
nos {€nostro€} esse iudicio, {€si€} videbitur {€res€} exigere
aliquid inserendum esse de meo. Cum paulo supra de dispositionis
partibus et naturali ordine diceremus, de partibus orationis
fecimus mentionem, quod non placet suspensum et incertum
relinquere. Reddemus igitur, neque ita multo post, quod ad status
attinet: interim videamus, quod ad partes orationis attinet,
quae in illis praecepta sunt.

16. {%Partes orationis%} sunt, ut quidam volunt, quattuor:
exordium, narratio, argumentatio, peroratio sive conclusio. Qui
videntur plenius tradere, partes orationis faciunt <sex>:
exordium, narrationem, partitionem, confirmationem,
reprehensionem, perorationem. Hic animadvertimus partitionem
additam solam, ceterum argumentationem in duas partes divisam, ut
sit altera pars eius confirmatio, altera reprehensio. Verum ab
initio singulas consideremus.

{%Exordium%} partes habet duas, principia et insinuationem. Horum
diversitas illa est, quod {%principia%} quidem sunt, cum aperte
ingredimur causam sine laboris ullo apparatu ab ipsis rebus atque
personis, quod potest fieri in eo genere causarum, quod est
rebus atque personis honestum: {%insinuatio%} vero est laboriosa
praelocutio, quae fit in admirabili genere causarum. De quo
genere non puto in hac parte multa dicenda, quia supra elocuti
sumus, cum de modis causarum ac de hoc ipso admirabili genere
diceremus.

18. Exordiendi officia sunt, ut faciamus iudicem vel benevolum
vel docilem vel attentum. Quid in quaque causa faciendum esset,
et ipsum iam ostendimus eodem loco, ubi de causarum genere
disputatum est; verum tamen hic quoque breviter ostendemus. Ad
benevolentiam provocandus est iudex, ubi non est benevolus,
nimirum maxime in admirabili causa: in obscura docendus, ad
attentionem invitandus in humili. Vitia exordiorum et alia
quidem, sed quae maxime accidant maximeque dicenda sint, haec
fere sunt: longum, vulgare, commutabile, contra praecepta.

{%Longum%}, si multis sensibus catenatum: {%vulgare%}, si tale
sit quale esse possit in omnibus causis, nec proprium personarum
aut rerum, de quibus agatur. [Quod idem et galeatum a quibusdam
vocatur, quoniam ita commune esse possit omnibus causis,
quemadmodum galea omnibus vulgo possit esse communis.]
{%Commune%} est, quod de causa quidem sumitur, sed et mihi et
adversario meo potest esse commune. {%Commutabile%} est, quod
paucis modo commutatis possit esse vulgare sive commune. {%Contra
praecepta%}, si, cum debemus iudicem docibilem facere, attentum
utcumque faciamus. Omnia haec vitia vitanda sunt.

19. {%Narratio%} debet esse aperta, brevis, probabilis.
{%Aperta%} erit itemque {%brevis%}, si fuerit tantum ipsa
narratio, hoc est, si ordini rei gestae nihil extrinsecus fuerit
adiectum, qua re obscurior fit et longior, nisi magna aliqua
causa vel utilitas postularit. Neque enim obliti esse debemus,
quid supra de oeconomiae partibus dixerimus, quae faciet, ut
interdum mutetur ipsa narratio, si magnum in eo intellegemus esse
momentum. Aliter quidem non temere quicquam in narratione esse
debebit praeter textum et ordinem rerum. Ἠθοποιίαι quoque
plurimorum praeceptis excluduntur a narratione: quae si quando
erunt, et rarae et breves esse debebunt. Etiam illud apertam
narrationem facit ferme, si insitum habeat casum nominativum, id
est rectum, quam Graeci ὀρθόπτωσιν vocant, ut ferme narrationes
sunt Tullianae: {%Sextus Roscius pater huius municeps Amerinus
fuit%}: et, {%P. Clodius, cum statuisset omni scelere in praetura
vexare rem publicam%}, nec facile apud Ciceronem est ulla
<aliter> coepta narratio. De brevitate narrationis pariter
ostendimus.

20. Quod superest, {%probabilis%} erit, si argumentorum et
quaestionum semina quaedam fuerint ubique respersa, modo ne
argumentandi genera ponantur: ut tempus, quo {€rem€} factam esse
dicimus, adsit, et causa cur facta sit, et persona quae fecit, et
facultas quare facere potuisse credatur, et locus ubi facta est.
In eas res <ex> omnibus narrationibus Tullianis licet sumere
exempla. In Milonis defensione danda erat opera, ut Clodius
videretur insidias Miloni fecisse. Causam huius rei statim in
narratione posuit: {%Cum statuisset%}, inquit, {%omni scelere
vexare rem publicam%}, et infra: {%occurrebat ei mancam ac
debilem futuram praeturam suam consule Milone%}. Possum ire per
omnem narrationem et docere, quem ad modum sit instructa
seminibus argumentorum, sed longum est ire per singula. Illud
simus admoniti, nullum locum narrationis vacare debere, quin
ubique adsit ratio, quare et quomodo res facta esse credatur, ea
tamen specie, ut sit illa narratio. Quin etiam quidam iubent
omittenda interdum vera, si incredibilia sint, et potius falsa
dicenda, <modo> verisimilia dicantur. Sed hoc videro: certe
quidem ad naturam rerum erit accommodanda narratio, atque ita
cuncta dicenda, ut ad credendum iudices ipsa natura deducat.

21. {%Partitio%} est, qua causam dividimus in partes: hoc in
controversiis non fere fit, sed in causis veris, etsi non semper,
at tamen saepe. Apud Catonem assidua partitio est, apud M.
Tullium rarior. In hac illa servanda sunt, ut iam dudum
constituamus, in quot partes causam dividere debemus, easque
partes ad certum numerum redigamus. Absurdum erit enim, si postea
in argumentatione inveniemur dicere quod in partitione non
proposuerimus, aut praeterire quod proposuerimus. In altero
stultitiae erit crimen, si videbimur dicere id, quod necessarium
non fuerit causae: in altero diffidentiae, si confessi fuerimus
ipsi nobis esse dicendum, et videbimur tamen per diffidentiam et
metum praeterire. Etiam illud in partitione servandum, ut
singulas res eodem ordine in partitione ponamus, quo ordine in
argumentatione putabimus esse exequendas. Neque enim oportebit
ordinem rerum confundere, ut cuncta sint clara atque manifesta,
cum simul et fiduciae magis plena videatur oratio, quae nihil
misceat et involvat.

22. {%Argumentatio%}, ut diximus, in duas partes dividitur, ut
sit confirmatio et reprehensio. {%Confirmatio%} est eorum
argumentorum atque earum quaestionum, quae ex nostra parte sunt,
quae Graeci προηγούμενα appellant. Firmabimus autem nostra
argumentis naturalibus, tum autem exemplis atque sententiis;
atque isdem fere redarguemus ea quae ex adversa parte dicentur.

23. {%Peroratio%} est, quae Graece ἐπίλογος appellatur. Eius
partes tres: renovatio, commiseratio, exaggeratio. {%Renovatio%},
quam Graeci ἀνακεφαλαίωσιν vocant, cum breviter capila rerum
atque argumentorum percurrimus ad renovandam memoriam iudicum.
{%Commiseratio%} est, qua misericordiam provocamus: in quo
plurimum pollet oratio. Non desunt autem exempla de Tullio, de
quibus rebus misericordia provocetur, prout se persona habuerit,
vel ex aetate hominum vel ex dignitate praeterita vel ex periculi
instantis eventu vel ex liberis vel ex parentibus coniunctisque
personis. {%Exaggeratio%} est, qua in accusationibus utimur, cum
amplificamus invidiam eius, quod querimur admissum, cumque in
ipsam personam ea dicimus, quibus iudex ei fiat infestus. In hac
quoque parte et e re gesta et ex ipsis personis sumenda erunt,
quaecumque animos iudicum ad partes irae poterunt commovere: et
quod diximus aliud in defensione, aliud in accusatione faciendum,
ita accipere debebimus, ut sciamus interdum in defensione
utrumque faciendum, quoniam ut eius causa misericordia iudicum
provocanda est, quem defendimus, ita in eum invidia conflanda,
qui ex adverso venit: et rursus in accusatione non solum ea
adhibenda sunt, quibus iudex ad iracundiam suscitetur, sed etiam
ex quibus eius simul, cum velimus, misericordia commoveatur. Ita
enim fiet ut adversario magis possit irasci.

24. {$DE STATIBVS.$}

Haec per se cum possimus iam arripere, propositum est et de
statibus disputare. {%Status%} est summa quaestio, ad quam
referenda est omnis oratio. Status sunt partim {%rationales%},
partim {%legales%}. Rationales quattuor: coniectura, finis,
qualitas, translatio. Ex his qualitas mutatur in alios status:
<negotialem>, absolutam qualitatem et adsumptivam qualitatem.
Adsumptiva quoque qualitas vertitur in status quattuor:
compensationem, relationem, remotionem, deprecationem. Hic
animadvertendum est, quod status, ex quibuscumque nascuntur alii,
ipsi desinunt status esse. Quare fit, ut sint rationales omnes
novem, id est, coniectura, finis, negotialis, qualitas absoluta,
compensatio, relatio, remotio, deprecatio, et translatio, quae
initio cum primis quattuor fuerat.

Legales autem status sunt quattuor: scriptum et voluntas, leges
contrariae, collectio, ambiguitas. Horum unumquodque et locos per
ordinem persequamur. A coniectura sit exordium.

25. {$DE CONIECTVRA.$}

{%Coniecturae status%} ex negatione natus, per quem factumne sit
quaeritur. Coniectura appellata, quia coniciendo et argumentando
ad veritatem necesse est pervenire. Hoc eius est proprium, quod
quae ponuntur in causa, non ipsa sunt crimina, sed criminum
signa, ut si reus sit dives adulescens adfectatae tyrannidis,
quod arcem praeteriens fleat. Non enim quod illa transeat vel
quod fleat crimen est, sed haec signa sunt quare tyrannidem
adfectare videatur.

Dividitur coniectura perfecta locis his: probationum expetitione,
facultate, voluntate, <a> summo ad imum, aliquando iure
absoluto, derivatione, veri simili probatione. Et ut istorum
locorum vim perspicere possimus, eamus per singulos: sit et
controversia, quam supra posuimus, exemplum.

{%Probationum expetitio%} primus locus ex rei parte, ut si hic
dicat adulescens, crimen maiestatis ex manifestis probationibus
oportere convinci: indignum enim esse, ut ex suspicionibus
levibus in tantum periculum devocetur.

{%Voluntatis%} locus utrique parti communis est. In quo argumenta
sunt ex circumstantia personae, cum quaeritur qualis sit ipse
qui reus est: perinde etenim de hominibus ipsis aestimatur, quid
quisque fecisse aut non fecisse videatur. Circumstantia autem
personarum est genus, natura, aetas, disciplina, fortuna, studia,
nomen, ante facta, habitus. Ex his voluntatis loco argumenta
ducemus, prout se dederit occasio, ut hic dici potest adfectare
tyrannidem adulescens, quia haec aetas ad audaciam praeceps atque
temeraria; tanto magis quod idem etiam dives est, quoniam copiae
animos semper addunt et insolentiam extollunt. Sed hoc eodem
voluntatis loco argumenta ducemus validius ex causis, quae sunt
aut praecedentes aut insequentes: praecedentes, si, cum de caede
quis reus fiet, inimicitias aut odia aliqua poterimus obicere:
insequentes, si emolumentum aliquod secutus videbitur in caede
facienda. Sed reus poterit haec eadem quoque ad defensionem suam
vertere, si res suggeret: ut si hic dicat adulescens, quod dives
esse dicatur, in neminem minus quam in se suspicionem istius
criminis cadere, cui optimum sit et optatissimum, copiis suis et
statu rerum suarum perfrui tranquillaque quiete rei publicae.

26. Tertius locus est {%facultatis%}. In hoc loco fere argumenta
sunt et ex personarum circumstantia et ex occasionibus faciendi,
quas poterimus ostendere. Ex personae circumstantia: in hoc ipso
magis tyrannidem adfectasse perspiciatur, quod dives est. Hoc
enim est, quare videatur non modo optare dominatum, sed etiam per
domesticas copias {€posse€} tyrannidem occupare.

Quartus locus {%a summo ad imum%} vocatur, in quo persequimur
ordine criminum signa non simul omnia, sed carptim singula, unde
locus a summo ad imum vocatur, qualia in hac causa non multa
sane, sed duo sunt. Primum enim per se ipsum persequimur et ad
probationem criminis trahimus, quod praetereat arcem ac
frequenter hoc faciat, deinde separatim, quod numquam non fleat
in praetereundo.

{%Ius absolutum%} est, quem incidere interdum locum diximus: ut
si iste adulescens primum hoc respondeat, ut licere sibi et
omnibus dicat et iuxta arcem transire et flere.

{%Derivatio%} est locus ex rei parte, per quem locum derivantur
criminis signa, quae ab accusatore dicuntur: ut si iste dicat
adulescens, nunc usque se nescire quod frequenter illam
praeteriret, sed aliquando, quia sic rerum suarum ratio deposcat;
nec solum se, sed multos ea commeare; tum autem flere, quia sibi
veniat in mentem, quam multa ex illo loco plerumque accidant
civitati.

{%Veri similis probatio%} est locus ex re ipsa oblatus, cum
verisimiliter reus dicit id ipsum, quod quasi signum et
argumentum criminis ponatur, se <non> fuisse facturum, si de
tyrannide aliquid cogitaret, hoc est, neque illa commeaturum
neque cogitationes suas lacrimis vel ullo indicio proditurum.

27. His locis dividitur coniectura perfecta, id est plena. Scire
autem nos oportet, eam non esse aliquando perfectam neque omnibus
locis divisionis, si deficiatur aut personarum circumstantia aut
rerum. Personarum circumstantia defici potest, si ponatur talis
controversia: ‘Quidam in solitudine inventus est, gladium
cruentum tenens et recens occisi cadaver sepeliens: reus est
caedis’. Hic enim quidem est quaedam persona, sed circumstantiam
non habens, quia non est definita persona. Quid enim est quod
dici possit ex circumstantia personae, cuius neque mores neque
ante actam vitam neque aetatem neque odia adversus eum, qui
occisus est, proferre possumus? Hic cessat locus a voluntate,
etiam alter a facultate. Neque enim vel illud positum est, unde
hunc perficere potuisse dicamus. Huiusmodi causae dividuntur
posterioribus locis. A summo ad imum: quod in solitudine inventus
est, quod gladium tenens cruentum, quod corpus sepeliens, id est
ex oculis hominum eripiens et abscondens. Nec iure absoluto
utatur, nisi forte dicat licuisse sibi gladium, quem invenerat,
tenere et corpus sepelire misericordiae causa. Sed hae fere
derivationes magis sunt, si dicat tenuisse gladium, quem
invenerat, a nescio quo percussore in corpore ipso relictum,
sepelisse corpus humanitatis et misericordiae causa magis, quom
in solitudine invenisset relictum, ubi nemo fortasse alius esset
repertus, qui supremum officium mortuo exhiberet. Verisimili
probatione, ut dicat id quod veri simile est, si occidisset,
neque se diutius eodem loco moraturum neque eum quem peremisset
sepulturae daturum fuisse nec gladium quasi ad contestationem
sceleris in manibus habiturum.

28. E contrario, quod supra diximus, <si> circa personas tantum
coniectura est, superioribus locis duobus, voluntate et
facultate, <utemur>, ut in illa controversia: ‘Quidam habebat
novercam, habebat et idem captivam concubinam; obiit signis
veneni: se invicem accusant veneficii noverca et concubina’.
Animadvertimus nihil esse in hac causa, ex quo argumentari
suggerat. Etenim signa veneni, quae videantur fuisse, in
quaestionem non veniunt, verene ilia signa fuerint, quoniam istae
consentiunt perisse illum veneno. Ergo si circum personam
tantummodo, quaestio est, ut diximus, ex locis duobus, ex
voluntatis loco, utrum credibilius sit novercam venenum privigno
dedisse, quia novercae privignis semper infestae sunt, au vero
captivam dolore condicionis suae et ad vindictam patriae vel
parentum. A facultate, cui facilior occasio, novercae, quae in
domo mater familias esset, an captivae, cui se ille magis
forsitan crederet. Nec ultra videtur argumentatio progredi posse.

In utraque autem causa omisimus locum primum, id est, probationum
expetitionem. Nec immerito, quoniam nec ille uti hoc potest, qui
et cum gladio et cum occiso corpore inventus est, et multo minus
possunt hae, quae se invicem accusant. Et in omnibus omnino
causis, ubi mutuae sunt accusationes, cessat hic locus, quoniam
absurdum est, si id dicat alter, quod dici contra ipsum invicem
possit.

29. Iam <in> ista, quae <est> inter novercam et concubinam, scire
debemus duplicem coniecturam esse, quia utrimque accusatio,
utrimque defensio. Qualis ergo executio in huiusmodi causis
adhiberi debeat, videamus: non utique illa, ut is qui se defendit
et alterum accusat, separatim defensionem suam per communis
coniecturae locos persequatur, deinde accusationem a principio
per eosdem locos ordiatur: sed utrumque simul per singulos
faciat, ut a voluntate et argumenta, quibus innocentem se esse
doceat, tum statim ex eodem loco det argumenta, quibus alterum
nocentem esse vincat et hoc per singulos locos faciat. Sed non
hoc modo tantum duplices sunt coniecturae, verum et aliis inultis
modis. Incidit enim coniectura in coniecturam, {€si€} et
derivatio in ipsa controversia est posita, ut in illa causa:
‘Pauper et dives inimici reversi sunt a cena. Pauper vulneratus
est et semianimis inventus; ait percussorem suum habere signa
ignis in facie, quoniam illi facem impresserit. Eadem nocte arsit
domus divitis; altera die habet dives signa ignis in facie: reus
est caedis.’

30. Perveniamus, si placet, per ordinem omnium locorum ad
incidentem alteram coniecturam. Incipiamus a probationum
expetitione. Etsi paene improbus est utique qui in facie ferat,
quae signa ignis esse fateatur: verum dicet inicum esse, ut
inimici et accusatores eius utantur ad periculum capitis ea
occasione, quoniam domus suae incendio periclitatus fuerit.
Sequens erit locus a voluntate: an non dubium quin inimicus
inimicum voluerit occidere; an pauperem dives, cum scilicet
tolerare non posset inferioris loci hominem sibi vel inimicitiis
exaequari. Haec erunt e contrario ex eo loco refutanda, an
credibile sit, ut propter inimicitias tantum nefas homo integrae
atque florentis fortunae voluerit admittere; quod ipse dives et
ille pauper, hoc pro illo debeat valere, quod abiectum hominem in
simultate magis despicere voluerit quam odisse. Sequens locus
est a facultate, an facile dives pauperem solitarium ex occasione
insidiarum potuerit occidere. Verum et hic {€et€} in omnibus
aliis causis animadvertendum erit, id quod supra posuimus, locos
hos et defensionem reis nonnullam suggerere. Quare enim non dives
hic dicat: ut etiam maxime pauper esset occisus, potuisse se
tamen vel servos vel libertos suos ministros facinoris adhibere,
non ipsum manu sua caedem cum periculo vitae aut certe insidiis
alicuius admittere. Adversus quod plane responderi potest:
potuisse illum quidem per alium caedem perpetrare, sed maluisse
sua manu inimici sanguinem haurire. A summo ad imum illa
ponentur, quod res secundum pauperis verba congruant et habeat
dives signa ignis in facie, quae pauper percussorem suum habere
dixerit. Hic quoniam derivatio ex ipsa controversia oriatur, fit
et altera coniectura. Derivat enim illo modo, ut scilicet dicat
signa illa ignis in facie esse ex incendio domus, non ex pauperis
face. Hic iam alia argumentatio est coniecturalis per locos
singulos. A voluntate: an credibile sit ut homo dives domum suam
voluerit incendere, ut, qui haberet signa ignis in facie, ex
incendio domus faciem suam contactam esse contenderet, parvam
existimans iacturam domus prae salute. A facultate sane cessat
hic locus: neque enim dubium quin domum suam dives potuerit
incendere. A summo ad imum singula persequemur, quod neutiquam
eadem nocte, qua pauper fuerat occisus, domus ista fuerit
accensa. Quae argumentatio ex derivatione nata eo pertinebit, ne
incendium domus ex consulto conflatum esse videatur. Confirmatis
his constituemus crimen admissae caedis; revertemur enim ad
propositum et actionem, ut summa caedis crimine finiatur.

31. Duplex coniectura fit et illo modo, quem Graeci προκατασκευήν
vocant, nos fortasse {%praeparationem%} possumus dicere, cum
aliquis fit reus conscientiae neque de ipso crimine satis
constat, cuius conscius dicitur. Praeparandum est enim illud, ut
opinor, et prius probandum, ut alius illud fecisse, deinde
addendum, ut hic conscius esse videatur. Qualis est controversia
illa: ‘Pauper et dives inimici. Dives non comparente filio suo
rapuit pauperis filium et in domo sua torsit et incertum quid
dicentem in tormentis necavit. Ita et pauper est reus diviti
conscientiae’. Simplex esset coniectura, si divitis filium
constaret a pauperis filio occisum. Nunc duplex est, quia
probandum est et ab illo caedem esse commissam et hunc conscium
fuisse. Hic quoque faciendum est, quod diximus in omnibus causis
fieri oportere, ut haec duo non separatim quasi duas causas, sed
pariter per singulos locos persequamur eo magis, quoniam eadem
fere ex voluntatis loco et ex ceteris locis argumenta sunt, quare
vel ille occidisse vel hic conscius esse videatur. Nam {€a€}
voluntate quid aliud dici potest in pauperis filium, quare illum
occidere voluisset, quam <in> ipsum pauperem, quare conscius esse
videatur, cum utrique causa fuerit simultatis? A facultate
nihilo minus illa dicenda: potuisse quamvis divitem a paupere
occidi; potuisse et conscium esse patrem filio, immo non potuisse
{€esse€} non conscium. Nam a summo ad imum omnia necesse erit
esse permixta. Item ex ceteris locis experire.

32. Illud fortasse in aliis causis ante oculos esse debebit, quis
sit ille qui conscientiae reus esse dicatur. Si enim erit remota
persona, poterit fortasse defensionem eius omittere, cui
conscius dicitur, et satis habebit se tantum defendere, quare non
conscius fuerit. In hac quidem causa uterque purgandus est, quia
pater est et filio conscius dicitur; nec potest conscientiae
crimine liberari, si quidem ille fecisse credatur, et si possit
causam suam separare pater, non debeat, quia et filium suum debet
velle purgatum. Ergo per singulos locos utrumque pariter
exequemur. Nam et eadem similiter in defensione et in accusatione
ex singulis locis argumenta sunt, quae ad utrumque pertinent, et
ad filium et ad patrem. Ergo divisio haec erit: a probationum
petitione: an ex suspicionibus neque filius, quamvis occisus est,
neque ipse pater tanti sceleris reus debeat fieri, et ex
suspicionibus inimici divitis post tormenta et acerbam
quaestionem. A voluntate: an non sit dubitandum, quin inscio
patre inimici filium inimici filius occiderit; an quod dicantur
inimici, non satis ad argumentum caedis debeat valere, neque
animus pauperis ex divitis facto debeat aestimari, ut, quia ille
inimici filium occiderit, hic quoque caedem per filium suum
fecisse videatur. A facultate: an potuerit filius pauperis
divitis filium occidere, tot comitibus semper et ubique tutum.
Nam illud utique non negabit se conscium fuisse, si ille
occiderit: sed in hoc stabit, illum non occidisse. A summo ad
imum est a parte accusatoris, quod non compareat divitis filius.
Ad hoc derivatio necessaria ex pauperis parte erit illa nimirum,
quod dicat non se praestare debere rationem, quid factum sit
divitis filio, ac fortasse illum a patre ipso remotum ab oculis,
ut illa occasione in perniciem inimicorum suorum posset operari.
Aliud signum criminis ponitur ex parte contraria, quod taceat.
Hoc enim dicitur indicare et filii facinus et suam conscientiam.
Ad hoc derivatio erit pro utroque coniunctim: non hoc esse aut
facinoris aut conscientiae signum, sed quod condicionem suam
atque humilitatem et potentiam divitis pauper cognoscat, ac
nequaquam adversus eum ut vi experiatur, tantum <sibi> licere
existimet. <A> verisimili probatione poterit pauper haec dicere:
si caedes illa a filio per conscientiam ipsius fuisset admissa,
non se fuisse taciturum, neque ex silentio suo posse esse
suspitionem.

33. Etiam ille modus est duplicis coniecturae, qui a Graecis
συγκατασκευαζόμενος στοχασμός dicitur, ideo scilicet, quia una
eademque actione duo pariter efficienda sunt et probanda. Id fit,
cum vel ipsa res, quae causam criminis dicitur attulisse, in
dubium devocatur, {€vel€} alia coniectura probanda est, ut in
illa controversia: ‘Quidam retulit ad uxorem, an filiam communem
dare deberet in matrimonium pauperis filio. Illa respondit, ante
morituram puellam quam illi esse nupturam. Nihilo minus ille
despondit pauperi puellam. Sub die nuptiarum virgo ambiguis
signis cruditatis et veneni periit. Ancilla matris familias a
domino torta negavit se quicquam de veneficio scire, sed dixit
adulterium cum petitore virginis et cum matre familias fuisse.
Ream facit maritus uxorem veneficii.’ In hac causa duplex
coniectura non esset, si de adulterio confiteretur. Sed quoniam,
cum adulterium causa veneficii dicatur, mulier de adulterio
negat, idcirco fit duplex coniectura: et de adulterio [quippe
coniectura] aliter argumentandum est et de veneficio. Sed quem in
locum incidat alia coniectura, dubitare non possumus, si
meminimus loci voluntatis. Hoc igitur loco inferemus coniecturam
a probationum expetitione: an non levibus argumentis, sed
manifestis probationibus rea parricidii fieri debeat, an mater,
an vero et gravissima scelera quamvis tenuibus argumentis erui
debeant. A voluntate: an incredibile quod mater familias voluerit
occidere: an credibile potius propter adulterium, quod matri cum
petitore filiae fuerat. Hoc statim loco exoritur alterius
coniecturae initium, qua refellit mulier quaestionem et negat
adulterium esse commissum, contenditque hoc prius probari
oportere, ut valeat in argumentum sceleris alterius. Ergo in hoc
et adulterium comprobandum est et adtingendi fortasse etiam
superiores loci. A summo ad imum illud urgendum est, quod ancilla
in tormentis confessa sit.

34. Adversus hoc ex parte mulieris est derivatio, an tormentis
non temere credendum. In quo loco ille communis de fide
tormentorum locus, an eo minus credendum quaestioni, quod ipsa
inconstantia indicio sit fidem non adesse, cum de alio quaesitum,
de alio illa responderit: an vero eo magis fides adsit, quod hoc
dixerit, cum de alio quaereretur, {€quoniam€} quae finem
cruciatibus suis mendacio quaereret, de eo utique dictura fuerat:
an ideo dixerit de adulterio, quod conscia poterat esse, vel non
poterat conscia non esse fortasse: nam de veneficio celari
potuit. Hinc revertendum ad cetera argumenta, quae pertinent ad
crimen veneni. Probato enim adulterio dicemus adesse causam
veneficii; nec dubitandum iam quin filiam mater occiderit. A
facultate non magna quaestio: an venenum vel potuerit habere vel
filiae {€dare€}. A summo ad imum: an, cum referente ad ipsam
marito tam abrupte responderit ante puellam esse morituram quam
illi nupturam, non dubium sit eo animo ab illa filiam occisam,
quo istud est dictum. Hic derivatio ex parte mulieris: an ideo
dixerit, quod indignum illud matrimonium filiae iudicaret et
profiteretur, quantum in se fuisset, non passuram. Aliud a summo
ad imum: an, quod non alia die quam pridie nuptias ipsas virgo
perierit, res indicet illam veneno periisse. Tertium illud a
summo ad imum, quod veneni signa apparuerint in corpore. Adversum
haec derivationes: an fati incertum ad culpam matris non debeat
pertinere, quod illa <die> perierit; et causa illa sit, quare
illa die perierit, quod ex metu nuptiarum valetudo contracta sit,
unde et cruditas fuerit, cuius signa illa fuerint, non veneni.
Habet fortasse mulier aliquid ex verisimili probatione, ut
scilicet nec dicturam fuisse quicquam nec id facturam, ut <sub>
die nuptiarum occideret filiam, cum alius quilibet dies minus
suspicionem sceleris excitaret.

35. Hoc modo ex causa duplex coniectura est, sed diximus duplicem
<et> ex signis criminis fieri. Dicemus igitur et huius exemplum:
‘Dives adulescens iuravit futurum ut tyrannidem occuparet. Alter
adulescens iuravit contra futurum ut illum occideret, si
tyrannus esse coepisset. Hic altera die occisus est et
inspoliatus {€inventus: reus€} est ille adulescens adfectatae
tyrannidis.’ Hic duplex coniectura de signo criminis est facta,
quia signum criminis est admissa caedes et securitas sceleris de
caede quaesita: et e contrario illo negante de caede, hoc ipsum
alia coniectura probandum est. Ergo persequemur hanc causam isto
modo. Erit probationum expetitio, de qua iam in superioribus
satis docuimus; deinde a voluntate eadem illa quae in altero
divite adulescente, de quo supra disputatum est, et a facultate;
deinde a summo ad imum: an non dubium quod adfectet dominationem,
qui etiam ipse id sit professus; an eo magis dubia res non sit,
quod etiam iuraverit; an adeo manifesta res, ut ille illius
amicus et conviva non dubitaverit eum vere iurare; an quod etiam
ex adverso ipse iuraverit, quo furorem eius infringeret. Et horum
derivationem faciet ille fortasse, ut dicat inter epulas et
vinum iocum fuisse inanisque terriculas adversum amicum
meticulosum. E contrario: an eo magis credendum, quod post vinum
effuderit, ut ferme adsolet fieri, quod sobrius continebat.

Sed iam perventum est ad illam quaestionem, ex qua duplex fit
coniectura. Signum enim tyrannidis adfectatae hoc iam loco est,
quod ille, qui ex adverso iuraverat, occisus et inspoliatus
inventus est. Quae res indicare videtur ab isto et certam ob
causam interemptum: sed in dubium devocatur, negante illo a se
peremptum. Ergo hic reddenda coniectura de caede: quoniam ille
contendit de homicidio primum quaeri oportere, dicendum
inquisitione levioris criminis moram fieri periculis publicis non
oportere, sed de utroque simul posse constare. Et fortasse non
est eundum per singulos coniecturae locos ab initio, sed statim
adripienda ea quae sunt a summo ad imum: an cum eadem nocte, qua
inter eos fuerat illa contentio, caedes fuerit admissa, non
dubium fuerit a quo admissa. Aliud a summo ad imum: an ideo
manifestum scelus, quod ille inspoliatus sit inventus: quae res
indicet animam eius solam petitam ab eo scilicet, cuius intererat
ut ille moreretur. His atque huiusmodi dictis, quae ad caedis
crimen pertinent, memores esse debebimus institutae actionis et
caedis approbationem atque adfectatae tyrannidis colligere, ut
dicamus, dum de caede constet, constare etiam de tyrannide. Iam
si qua habebit ille dives adulescens ex verisimili probatione
ponentur, velut si dicat: ‘non dixissem, si tyrannidem
adfectarem’: aut ‘non eadem nocte occidissem , si eram
perempturus’.

36. Diximus supra in omnibus anticategoriis duplices esse
coniecturas: sed {€ex€} ea specie non modo tum erit duplex
coniectura, cum se aliqui invicem accusabunt, sed etiam cum in
mortuum aliquem retorquebitur crimen, qualis est controversia:
‘Novercam filio medico superduxit; habebat filium et noverca: hic
in languorem incidit. Desperantibus ceteris medicis obtulit et
privignus mulieri potionem, quam diceret salutarem: noverca
accepit. Altera die eadem se medico credere professa ait venenum
esse: privignus hausit et periit. Ream facit maritus mulierem
veneficii.’ Hic non est quidem anticategoria, quia se non invicem
accusant, qui in iudicio consistunt: ex anticategoriae tamen
specie duplex coniectura est pari modo et in anticategoriis solet
fieri. Pater iste et novercam accusat et filium suum defendit,
in quem crimen retorquetur quodammodo: sed quaestiones singulas
persequi non necesse est. Rationem enim divisionis huius
ostendimus in simili supra causa, quae est inter captivam et
novercam, in qua docuimus per singulos locos et accusationem et
defensionem esse permixtam. Hic quidem plenior causa est, quoniam
a summo ad imum et a ceteris locis habet quaestionem, cessante,
ut diximus, primo illo, qui est probationis expetitio.

Scire debemus etiam illas causas duplici coniectura necesse esse
tractare, quae tales incident, quales de adulterio esse possunt:
ubi nonnumquam argumentandum est duplici coniectura, quae in
utrumque adulterum spectat per singulos locos causae: non solum
an ille voluerit, sed etiam an illa; neque solum anne facultatem
corrumpendi habuerit ille, sed etiam an illa peccandi. Et
deinceps ex ceteris locis argumenta in utrumque promenda sunt: in
quo facile est intellegere quid velim, ut scilicet accusator non
separatim per singulos locos in adulterum causam ordiatur, sed
ut ex singulis locis in utrumque pariter argumenta colligat. Si
qui requirat, quid putemus ex altera parte faciendum, melius erit
fortasse, ut isti de adulterio separatim defendantur: nisi eos
coniungat defensio, quos etiam conscientia iunxisse videatur.

37. Haec fere sunt de duplicibus coniecturis. Verum coniecturam
esse diximus, cum quaereretur an factum quid esset: necessario
addendum est interdum accidere ut sit coniectura, tametsi constet
aliquid esse factum. Si non voluntate factum probetur, necesse
erit lege defendere, qualis est illa controversia. ‘Quae per
furorem acta fuerint, irrita sint. Noverca cum furere videretur,
arrepto gladio privignum suum occidit; rea est caedis.’ Hic non
abnuit mulier esse occisum privignum: tamen est coniectura, quia
{€quaeritur€}, id quod fecerit voluntarium facinus, an potius
fortuito instinctu furoris admissum. Ergo divisio est per
coniecturae locos. Sane etiam illud scire debemus, huiusmodi
causas habere mitiorem ex scripti et voluntatis locis
quaestionem. Nam cum illa lege nitatur, qua dicat ream se esse
non oportere, cum lex irrita esse praecipiat, quae facta sint per
furorem, prima erit quaestio ex scripto <et> interpretatione
scripti, quia contendit accusator legem illam pertinere ad
leviora delicta aut nec delicta. Fortasse poterit esse
firmamentum etiam ex verbis ipsius legis, quibus significetur eam
non ad crimina pertinere, quando non impunita esse praecipiat
quae facta sint per furorem, sed irrita. Post haec discessus
coniecturae est. Et sane nos fugere non debet, quod cessat in
huiusmodi causa locus primus, qui est probationum expetitio,
quoniam de facto nulla dubitatio est. Erunt ergo argumenta ex
loco voluntatis, an noverca privignum occiderit et ob eam rem
furorem simulaverit, cum spem defensionis haberet ex lege. A
facultate quaeretur, <non> an potuerit occidere (absurdum enim
quaerere, an potuerit facere quod fecerit), sed an potuerit
imitari et mentiri furorem. A summo ad imum: quod non alium
potius occiderit, quod neminem omnino praeterea attigerit, et
quod occiso privigno statim finem simulatae amentiae fecerit.
Quae omnia argumenta sunt non casu occisi privigni, sed occisi
voluntate atque consilio. Et superior controversia ostendit
aliquando in coniecturam incidere, ut diximus, et a legalibus
statibus quaestiones.

Alio modo idem accidit, sive per illum locum coniecturae, qui est
absoluti iuris, sive per derivationem, quale est illud exemplum:
‘Exulem intra fines peremit, qui se dicebat tyrannidem
indicaturum. Exorta dominatione eademque finita reus postulatur
conscientiae.’ Hic cum descensum fuerit ad signa criminis, quae
sunt ex loco a summo ad imum, utetur reus iure absoluto vel
derivatione, ut dicat legi satis factum, cum exul intra fines
fuerit occisus: set occurretur ab accusatoris parte
interpretatione scripti, ut scilicet dicatur lex non ad omnes
exules pertinere, et minime ad eum, qui bono publico intra fines
fuerit, ut tantum mali in publicum proderet: sic tamen, ut
accusator revertatur ad causam coniecturalem, quare hic legi non
satis fecerit, sed sibi caverit interficiendo eum, qui erat non
solum tyrannum, sed etiam tyranni conscios indicaturus.

38. {%Circumscriptionum actiones%} sunt qui putant finitivas
esse, ut quaeratur quid sit circumscriptio, sed videntur errare.
Non enim fere accidit, ut definiendo quaerendum sit, quid sit
circumscribere: sed magis erit fortasse coniecturalis quaestio,
an illud quod factum est, circumscribendi voluntate sit factum;
ut in eum reum non solum ex ceteris locis, sed etiam a summo ad
imum, ex his quae erunt facta, probationes et argumenta ducantur,
quare voluntate circumscribendi fecisse videatur. Sed ut non sit
coniectura, magis erit iam absolutae qualitatis status quam
finitivus. Inspiciamus hanc causam: ‘Liceat ex ancilla filios
suscipere legitimos. Qui habebat ex legitimis nuptiis filium,
alterum ex ancilla suscepit. Lex erat, ut patrimonium commune
divideret qui esset maior ex fratribus, eligeret minor. Posuit
maior natu ex altera parte matrem fratris, ex altera patrimonium.
Elegit ille matrem et reum facit fratrem circumscriptionis.’ Hic
non utique quaeritur quid sit circumscribere, sed aut ex his,
quae facta sunt, argumentum trahitur circumscribendi voluntate
fecisse, in quo erit coniectura: aut erit iuris absoluti, ubi de
iusto et aequo et bono quaeritur: vel compensatio, ut causam
querellae non habere dicatur, qui et libertatem habeat et civis
sit et matris suae libertatem fuerit consecutus. Plerique sic
habent, tamquam sit commune coniecturae cum ceteris statibus,
quod dicatur propria eius esse negatio, quoniam et ille, qui
finitiva quaestione defenditur, quia rem profanam de loco sacrato
sustulerit, neget se sacrilegum esse, et rursum ille, qui
accusatur laesisse rem publicam quod naves incenderit, neget a se
rem publicam laesam. Sed multum interest, quod in
coniecturalibus quidem causis negat se reus omnino fecisse, quod
arguitur: at in illis causis non illa negat fecisse se, quae
crimini dantur, sed alter negat id ad sacrilegii crimina
pertinere, alter negat ad crimen rei publicae laesae.

39. {$DE FINE.$}

{%Finis%} est, cum quaeritur, quid sit illud quod in
controversiam veniat, aut quo nomine appellandum sit, cum aliquid
ex parte sic factum est, ut tamen {€non€} omnino sit factum:
quare Graeci fieri hunc statum dicunt ἐκ τοῦ λελοιπότος καὶ
γεγονότος. Hoc quale sit, ex subiectis facile intellegemus. Loci
huius status: finis, contraria definitio, legislatoris
{€voluntas€}, voluntatis coniectura, qualitas conclusiva. Horum
locorum vim ut intellegere possimus per aliquam controversiam,
accipienda videtur illa ex Graecis: ‘Comoediam edere in aliquem
sub nomine ne liceat. Quidam edidit comoediam non addito nomine.
Cum ageretur, succlamavit populus: {%in illum dixisti%}: reus est
quod sub nomine comoediam ediderit.’ Iam primum hic id, quod
initio diximus, animadverti potest, finem fieri, cum ex parte
aliquid est factum, ex parte non factum. Nam si in comoedia
addidisset nomen, sublata esset quaestio nec relicta defensio:
sed quoniam edidit comoediam descriptis moribus, non tamen
addidit nomen, finitiva quaestio est, an hoc istud quod lex
prohibuerit, nec quicquam intersit, utrum addiderit nomen an
cohibuerit, cum intellexerit populus et subiecerit nomen.

40. Locos autem singulos sic persequemur, ut sit {%finis%}: an
sit sub nomine comoediam facere nomen hominis comoediae inserere.
{%Contraria definitio%}: an hoc plane sit comoediam sub nomine
edere, sic mores hominis insectari, ut notum sit nomen, quod
nihil intersit, utrum ipse pronuntiarit an populus. Tertius locus
est {%ex voluntate legislatoris%}, nec immerito; neque enim fere
finitivus status non aliquam habet societatem cum legalibus. Et
hic accusator enim dicit illam voluntatem fuisse legislatoris, ne
quis omnino civium laederetur. Reus vero contendit legislatorem
hoc voluisse, ne quis facile nominaretur, sed unus quisque
moribus suis intellegeretur. {%Maius%} in eo est, ut si iste
dicatur vel acerbius etiam operatus fuisse, quam lex prohibuerit,
cum sic in mores hominis fuerit invectus, ut de nomine nemo
dubitaret. {%Voluntatis coniectura%} est, an per omnem comoediam
ex omnibus omnino personis malitiose et voluntate laedendi sic
vitam hominis fuerit persecutus, ut nihil esset quod deesse
nomini comoediae videretur, atque ut nihilo minus populus
intellegeret quem diceret, et ea voluntate succlamaverit populus,
ut fraudem eius arriperet et constitueret illum contra legem
fecisse quod fecerat. Nam {%qualitas conclusiva%} vel
exaggerationem habet facti ex parte accusatoris, vel ex altera
parte commiserationem, in qua plerumque ex pragmaticae qualitatis
locis multa dicentur, et quid iustum sit pro qualitate facti et
quid utile exemplo et quid honestum ad famam, quare id de quo
quaeritur quam gravissime debeat vindicari: ex quibus iisdem
locis et reus in contrariam partem poterit disputare.

41. Finis est aut simplex aut duplex. Simplex, quo de una re
quaerimus, duplex aut ex personis aut ex rebus: ex rebus, cum duo
sunt crimina, alterum maius, alterum minus. Quare hoc proprium
finitivi status, quod fere semper accusator minus excludit et
maius inducit, reus maius excludit, inducit minus, ut in illa
controversia: ‘Quidam de templo sustulit vasa privata et profana.
Petitus ad poenam tamquam sacrilegus offert quadruplum quasi
fur.’ Ex personis autem duplex finis fit, ut in illa: ‘Quidam in
tyrannide arcem conscendit, tyrannum perempturus: tyrannus
fugiens ab obvio occisus est. Competunt praemium, ille qui
tyrannum ex arce deiecit et ille qui obvium occidit. Verum
quoniam diximus, cum ex rebus duplex esset finis, accusatorem
minus excludere, maius inducere, videtur illud addendum, quod
aliquando evenit in huiusmodi causa, ut accusator non excludat
minus, sed ipsum reticeat et maius inducat, qualis est illa
causa: ‘Qui virginem vitiaverit, det decem milia: qui depositum
violaverit, capite puniatur. Quidam iturus ad bellum <virginem
filiam apud amicum deposuit:> virginem sibi depositam vitiavit.’
Accusator <non> dicit virginem esse vitiatam, sed hoc reticet et
dat alterum crimini; dicit enim depositum esse violatum.

Est finis et ille, quem Graeci ἐγκρινόμενον vocant, ut aliud
quidem in quaestionem veniat et aliud iudicetur, ut si reus sit
sepulchri violati, qui tumulum inanem resciderit. Hic enim non
hoc quaeritur, an ille sepulchrum violaverit, sed an illud
sepulchrum fuerit. Verum tamen necesse est pronuntient iudices,
non an illud sepulchrum sit, sed an sepulchrum ille violaverit.

Fit plerumque ex uno scripto duplex quaestio definitiva, ut si
haec causa sit posita: ‘Sacerdos purus sit et e puris: patrem
suum reum proditionis fecit et optinuit; petiit sacerdotium.’ Hic
enim separatim quaeritur, quid sit {%e puris%}, et separatim
quid sit {%purum%}. Hoc etsi apud Zenonem positum est, mihi tamen
thema huius controversiae non placet.

42. {$DE TRANSLATIONE.$}

{%Metalepsis%}, sive illa {%translatio%} sive illa
{%praescriptio%} est (nam de utraque dicemus), alium locum
forsitan tenere debeat. Nam {%qualitas%} prior est, sed, quoniam
illa multifariam in alios status spargitur ac plus disputationis
desiderat, differatur. Metalepsis, uno nomine apud Graecos,
disparem apud quosdam rationem habet; nam hanc Zeno translationem
facit, nonnulli praescriptionem. Non alienum sit ergo, ut dixi,
utramque cognoscere. Zeno praescriptivas ait causas scripti et
voluntatis esse, metalepsin autem translationem facit. Quae
quidem translatio ex iisdem rebus fit, e quibus praescriptio. Nam
praescribimus vel ex persona, ut negemus eum esse adversarium,
qui contra nos agere possit, vel ex tempore, ut negemus <illo
tempore, vel ex loco, ut negemus illo loco, vel ex modo, ut
negemus> illo modo. Itidem fit translatio, cum facinus in aliquem
et crimen constituimus transferendo: ut, cum ille dicat id
factum, quod fieri licuisse contendat, transferamus {€a€} persona
et negemus illi licuisse: aut <a> tempore, ut negemus illo
tempore: <a> loco, ut negemus illo loco: <a> modo, ut negemus
illo modo. Ceterum haec magis exemplis patebunt.

A persona transfertur, ut in illa causa: ‘Quidam inimicum suum
reum capitis a se factum et damnatum ipse occidit, cum pretium
eius rei dedisset carnifici decem milia: reus est caedis’. Hic a
persona transfertur; concedimus enim licuisse occidi, sed negamus
huic occidere licuisse.

A loco autem simul et a tempore transfertur, ut in illa
controversia: ‘Adulteros deprehensos liceat occidere. Quidam
adulteros deprehendit, alterum occidit, alteri pepercit. Reus
factus est, quod non et illam occidisset: sic se defendit, ut
diceret per amorem occidere non potuisse. Absolutus eandem postea
invenit apud tumulum adulteri flentem; occidit: reus est
caedis.’ Manifestum est translationem esse et a tempore et a
loco. Quippe accusator occidi illam oportuisse non abnuit, <sed
neque illo loco> neque illo tempore occidi licuisse contendit.
Loci in translatione hi: praescriptivum praecedens, ipsa
translatio, par, maius, a summo ad imum, alia translatio,
aliquando et ex parte accusatoris a summo ad imum. Secundum hos
locos inspiciamus vel hanc causam, quae supremo posita est.

43. De adultera occisa {%praescriptivum praecedens%} est, ut si
hic praescribat ei actioni, eo quod neget se reum fieri posse,
cum ea mulier fuerit occisa, quam constat occidi ex lege
debuisse. Huic oppositus locus proximus, id est, {%ipsa
translatio%}: immo vero reus fiet, quoniam debuerit illa quidem
occidi, sed alio in loco, alio in tempore, et occisa sit eo loco
et eo tempore, quo non licuisset occidere. Sequitur {%par%}, in
quo dicit reus nihil interesse quo tempore vel quo loco fuerit
occisa; aeque ait illam meritas poenas dedisse. Deinde est
{%maius%}: in quo loco ostendit reus magis etiam sibi constare
rationem et multo iustius illam peremptam. Bene adiectus locus
{%a summo ad imum%}. Persequemur enim singula, quare vel magis
recte et tunc et in illo loco fuerit occisa, cum superstitem
adulteri retineret libidinem, cum illum desideraret et mortuum,
cum apud tumulum eius lamentaretur et fleret. Hic alia translatio
a merito; transfert enim accusator, si vindicanda faciebat,
accusari illam debuisse. Et hic transfert a persona illius ad
personam iudicum, per quos iam opus fuerit vindicari, cum ille
potestatem ex lege sibi datam perdidisset.

Diximus ex accusatoris parte aliquando <locum esse> a summo ad
imum, quale est in superiori illa causa. A summo enim ad imum
argumentum est, non licuisse illi inimicum suum occidere, quod
hoc emendum illi fuerit et tanta pecunia emendum. A modo,
quemadmodum sit factum, translatio non fere in fictis causis
invenitur. Facile est tamen ex his quae supra scripta sunt
perspicere, quid in hac parte intellegi debeat: ut si reus sit
aliquis, quod alio modo quid fecerit, quam facere ei licuerit.

44. Iam liceat ad illam aliam metalepsin transeamus, quam
{%praescriptionem%} a quibusdam diximus fieri. Diximus autem
etiam quemadmodum fieret: sed hoc interest, quod translatio est
de praeterito, cum aliquid est factum aut ab eo qui non debuerit
id facere, aut eo tempore vel eo loco vel eo modo quo facere non
debuerit: praescriptio spectat ad tempus futurum, si quis agere
postulet, qui agere non debeat, aut illo tempore vel illo loco
vel modo, quo agi non poterit.

Loci praescriptionis: propositio scripti, homonymia vel
synonymia, deductio generis ad speciem, finis incidens, aliquando
a summo ad imum, translativa qualitas, communis qualitas,
coniectura. Per hos locos tractemus, si placet, controversiam
illam: ‘Pauper, qui duos divites habebat inimicos, peregre
profectus. Interea filius eius occisus et inspoliatus inventus
est. Accusaverunt se invicem divites caedis: absoluti sunt. Redit
pauper et instituit divites reos. Illi praescribunt; lex enim
est: de eadem re bis agi non liceat.’

45. {%Propositio scripti%} est: an, cum lege scriptum sit ut bis
de eadem re non agatur, non oporteat hanc causam bis induci, cum
iam accusati sint et absoluti. {%Homonymia%} est, quid vocet lex
actionem: utrum poenam et animadversionem eamque nolit iterari,
an ipsam accusationem et defensionem. Nam utrumque horum nomine
actionis significatum potest videri, magis etiam, si Graece
controversia explicetur, qui δίκην tam poenam quam actionem
vocant. Sed nos quoque Latino sermone aliquam inulta invenimus
huiusmodi, quae universa referre non est necesse, cum iam res
ipsa ad intellectum declarata sit. {%Deductio generis ad
speciem%} est: an cum bis agi lex prohibuerit, non de omnibus
rebus id praescripserit, sed de pecuniariis causis aut de his, in
quibus minora sunt crimina. {%Finis%} est {%incidens%}: an actio
illud fuerit, an vero conclusio. {%A summo ad imum%} est: an,
cum absente patre de filio eius acta res fuerit, aequum sit iam
admitti patrem regressum, cuius dolor est: an, cum hic pater sit,
qui nihil in fortunis praeter filium habuerit: an, cum non
ipsius culpa acciderit, quod non statim accusaverit, sed
peregrinationis et ignorantiae. {%Translativa qualitas%} est: an
ne sic quidem iterari iudicium debeat, licet accusatoris persona
mutata sit, licet pater postulet. Denique locus omnis
translativae qualitatis nihil aliud est quam rescissio loci
superioris, ut ille pro accusatore, hic pro reo nitatur.
{%Communis%} est {%qualitas%}: an aequum sit eos ex integro
causam dicere, cum, si innocentes sint, absolvi possint, si
nocentes, damnari debeant: e contrario, num haec molestia
accusationis declinanda sit, et sit iniustum saepius eosdem
homines ad contentionem iudicii devocare. {%Coniectura%}: an
adfines huic crimini sint, quod intenditur, id est an commiserint
caedem. Qui quidem locus in omni causa diffundendus est, sed non
aperte, verum oblique, ut meminerimus nondum hoc agere nos
posse, ne demus adversario potestatem, ut manum nobis iniciat et
nos in cursu actionis retineat, cum dicet de hoc ipso quaeri, an
caedis agere possimus. Sed non deerunt occasiones, quibus, ut
dixi, idem faciamus quasi aliud agentes, ostendendo facile nos
crimen probaturos, si impetraverimus ut liceat reos facere. Id
ipsum et rei facient, verum pari modo, ut non iam se defendant,
sed innocentiam obliqua actione suam praeferentes molestiam
actionis tantum se declinare dicant, et quia iudices quoque ratas
velle debeant leges et res iudicatas.

Haec, quae ad praescriptionem pertinent, quamquam ab instituto
Zenonis remota, non tamen alienum fuit persequi ex his quae
tradidit Marcomannus, ex cuius commentariis haec prope ad verbum
translata sunt. Iam sequitur ut videamus quae attinent ad statum
qualitatis et ut ad Zenonem revertamur.

46. {$DE NEGOTIALI.$}

Haec supra de translatione vel praescriptione fortasse alieno
loco, ut iam dixi, inseruisse videamur, quoniam translationis
statum novissimum inter rationales quattuor status feceramus:
verum non ex nostro instituto, sed ab aliis factum est, ex ea
causa quam supra locutus sum, quoniam de qualitate, quae media
est, pluribus erat disputandum et plura tradenda. Nos videamus
iam de statibus {%qualitatis%}, cuius primus es omnibus est,
sicut supra docuimus, {%negotialis%}. Hic aut legalis est aut
rationalis: {%rationalis%}, cum sine ullo scripto de aequitate
rerum disceptatur, {%legalis%} vero, cum aut rogatio fertur aut
lex aut praemium definitum petitur. Deliberativae quoque causae
in eundem statum cadunt.

Dividitur {%negotialis%} {%legalis%} legitimo, iusto, utili,
possibili, honesto, ita ut et in contrarium ex parte diversa per
singulos locos disputetur. Quod enim alter legitimum esse
contendit, alter ex eodem loco, si poterit, contendet contrarium
legibus, si aut lex aliqua ex diverso repugnabit aut rogatio aut
pactum aut foedus aut naturale ius aut mores: contra quae utemur
aut negatione aut opposito. {%Negatio%} est, ut dicamus non esse
contrarium legibus neque naturae neque pacto neque moribus:
{%oppositum%} est, si fateamur quidem alicui scripto esse
contrarium, sed opponamus utilitatem eamque dicamus potissimam
esse debere. Aliquando etiam in loco legitimo aliqua erit
coniecturalis quaestio, fortasse etiam finitiva.

47. Secundus locus negotialis est, quo quaeritur quid sit iustum.
In eo loco est disputatio in legibus simplex, cum quaeritur an
iustum sit, ut adulteros deprehensos liceat occidere. In
rogationibus vero et praemiorum petitionibus et in deliberativis
per eum locum, qui est a summo ad imum, oportebit ire per singula
et ex singulis locis ostendere, quare iustum sit quodcumque
dicetur iure tali faciendum esse. Hic incidet status, ex quo
defensio erit eius, adversum quem aliquid feretur. Qualis apud
Graecos controversia est: ‘Deliberant Athenienses an Eleis
inferant bellum, cum illi Alcibiaden flagellis verberaverint.’
Incidit enim quaestio, an licuerit illis facere certaminis sui
iure.

Tertius est locus in negotiali utilitatis. Hic omnem ferme
disputationem habet circa rationem futuri temporis; quaeritur
enim quid in futurum sit utile. Aliquando in hunc locum incidit
coniecturalis quaestio, quale est illud apud Vergilium:
‘Deliberat Diomedes, an Latinis auxilium petentibus ferat, quia
Aeneas, si Latinos vicerit, in ipsum sua arma versurus sit’.

Possibile ex personis et ex rebus ipsis habet disputationem et
occasionem. Locus honesti bene conclusionis et epilogi loco
positus est. Cum enim cetera excussa sunt, tunc superest ut de
honesti partibus disseramus.

Hi sunt loci negotialis status, in quibus satis erit plerumque
docere legitimum quidem esse et utile et possibile et honestum,
sed aliquando, ut sit honestius. Prius refutabimus adversariorum,
dein nostra inducemus. Hoc ita est, ut doceamus primum non esse
contrarium legibus, deinde addamus separatim, immo congruere
legibus: itemque dicamus non esse iniustum et addamus potius esse
iustissimum: demonstremus non esse inutile, deinde utilissimum
esse doceamus: pari modo et de honestatis partibus disputemus:
quod similiter licebit facere ex parte contraria. Haec fere sunt,
quae attinent ad negotialem illum, quem diximus legalem vocari.

48. {%Rationalis%} autem {%negotialis%} est, ut supra
proposuimus, cum sine ullo scripto inter se aliqui de aequo
bonoque disceptant, qualis est illa controversia: ‘Civitas in
tyrannide omne quod liberorum natum fuerat exposuit; vicina
civitas collegit et educavit: finita tyrannide petunt patres
filios et offerunt alimenta: illi contra dicunt’.

Loci huius status: {%naturalis iusti%}, per quem utrimque in hac
causa disputari potest; ex parte eorum qui retinent, an naturale
sit iustum, ut qui semel filios exposuerunt, repetere non
possint; ex parte patrum, an potius naturale sit iustum, ut
patres quolibet tempore recipiant filios suos et naturale ius
repetant.

Secundus locus est {%a summo ad imum%}, per quem {€per€} singula
quae praecesserunt quaeritur, iustumne sit ut petant filios, qui
necessitate misera coacti sint exponere.

Tertius erit locus aliquando, non semper, {%futuri temporis
ratio%}, in quo quaeritur et in futurum an utile sit fieri, de
quo quaestio sit. Deinde sunt loci voluntatis et qualitatis.

49. In causis reddendis voluntariae mortis putatur esse
negotialis status rationalis: verum an recte, paulo post
viderimus: interim sic putemus, ut quidam volunt. Primae erunt
quasi {%praescriptivae%} quaestiones, an is qui reddet causas
voluntariae mortis, sit sui iuris; an possit ex arbitrio suo
mortem impetrare contra dicente patre. Ponunt quidem nonnulli
etiam generalem quaestionem huiusmodi: an sola sit causa moriendi
debilitas corporis: et rursum, an satis sit ad causam moriendi,
cum nemo <mori>, nisi causa sit, velit. Cetera fere per ipsum
locum, qui est a summo ad imum, considerantur: an ex his quae
acciderant, iusta sit causa mortis. Bene iuxta hoc quod tradidit
ius. Superest futuri temporis cogitatio, cum scilicet quaeritur,
an illi miserum sit vivere. Spectandam autem maxime voluntatem;
neque enim quisquam libenter mori postulat. Sed fere erunt
huiusmodi hae species, quasi hoc optet ei exprobret: alioquin cum
agatur, ex ipsa causa aestimandum, id est ex parte diversa
considerandum, qua voluntate quis contra dicat, utrum simpliciter
et vere, an vero et malitiose et astute. Negotialis status
utriusque proprium, quod futuri temporis rationem habet;
quaeritur enim non quid factum sit, sed quid debeat fieri.

50. {$DE QVALITATE ABSOLVTA.$}

Secundus status {%qualitatis absolutus%} vel {%qualitas
absoluta%}; utroque enim nomine nuncupatur. Huius loci:
{%finitivum praecedens%}, quod vicem praescriptionis obtinet;
deinde est locus ipsa {%qualitas absoluta%}, quae solvitur ex
parte accusatoris aut negatione, ut neget licere, aut opposito,
ut dicat, etsi licuerit, non tamen in perniciem oportuisse.
Deinde est locus {%a summo ad imum%}, quare neque iniuriosa nec
criminosa videatur. Ponet et ex sua parte reus aliquando a summo
ad imum, cum docebit, quibus ex causis et quem ad modum fecerit
singula. Deinde {%voluntatis coniectura%} est et {%qualitas
conclusiva%}. His locis tractari potest controversia illa:
‘Pauper orator et dives inimici. Dives fortiter fecit: petivit
pauperis oratoris linguam praemii nomine, accepit. Postea
contionante illo stetit in contione pauper et flevit: lapidatione
facta occisus <est> dives: reus est <pauper> coetus et concursus
facti secundum legem illam: qui coetum et concursum fecerit,
capite puniatur.’

51. Finitivum praecedens et vice praescriptionis, cum dicitur ex
rei parte: concursum facere est populum convocare et turbulenta
oratione animos hominum concitare, quorum nihil fecerit pauper.
Quod vice praescriptionis est, quia dicitur ex illis demum rebus
reum de coetu et concursu fieri oportere, in hunc vero crimen hoc
cadere non posse. Deinde est ipsa qualitas absoluta, ut dicatur
huic licuisse in contione stare, flere. Huic occurrit, ut
diximus, aut negatio aut aliquid oppositum: negatio, ut dici
possit: ‘non licuit huic flere’: oppositum: ‘etiam si licuerit
flere, non tamen in hunc effectum’. Et sequitur locus a summo ad
imum, <quod> fletus ad hunc effectum contenderit. Hic sane
fortasse non solum ita avertet hoc crimen a paupere patronus
eius, ut dicat ad illum non pertinere, quid fecerit populus, cum
ipsi reo praeter lacrimas nihil possit intendi: sed adiciet
defensionem populi, ut doceat recte illum fecisse quod fecerit,
ita ut aperte pauperis quidem causam, sed <oblique> populi agere
videatur: in quo erit, de quo diximus, a summo ad imum ex parte
rei, an meruerit haec dives. Deinde est voluntatis coniectura,
quae quidem in totam actionem dispersa est. Nam et accusator
contendet pauperem ea voluntate stetisse in contione et flesse,
ut fieret quod secutum est, et patronus contendet nihil illum
eius nec cogitare nec sperare potuisse. Conclusiva qualitas, de
qua et supra disputatum est, quid iustum, quid utile, quid
honestum, damnari pauperem an potius absolvi.

Verum scire debemus qualitatem absolutam non rationalem esse, sed
legalem, si reus se non naturali loco, sed aliqua lege defendet,
ut scilicet dicat sibi lege licuisse. Huius erit illa divisio,
ut primus locus propositio sit criminis, deinde scriptum, in quo
erit qualitas absoluta, ex quo scripto licuisse sibi dicat. Post
hos locus erit interpretatio scripti contraria scripto, deinde
loci reliqui absolutae qualitatis.

52. {$DE COMPENSATIONE.$}

Sequitur, ut de {%assumptivae qualitatis%} statibus disputemus.
Quorum unus est {%compensatio%}, cum incommodum, quod dicimur
attulisse, compensamus vicario commodo. Loci eius: aliquando
praescriptivum praecedens, tum propositio criminis, deinde locus
communis ex causis, deinde ipsa compensatio, cui coniunctus est
locus a summo ad imum; deinde est comparatio, {€tum translatio€},
tum voluntas et qualitas conclusiva.

Horum locorum <vis> consideretur per divisionem controversiae
huius: ‘Cum exercitus in proelium frequenter inductus in naves
semper refugeret, imperator classem incendit et eductus ex classe
exercitus vicit. Reus est laesae rei publicae’. Compensationem
esse non dubium, ideo quod, cum dicatur amissione classis
laesisse rem publicam compensat incommodum opposito victoriae
commodo. Primus locus, {%praescriptivum praecedens%}, in hac
causa fortasse cessabit: in alia erit, ut dicat reus non in his
esse crimen rei publicae laesae, nec posse <se> hoc nomine reum
fieri. Quod hinc fortasse non potest dici, quia damno affecta res
publica est. Erit ergo propositio criminis, an laesa res
publica, quae subsidium classis necessarium amiserit. Hic
occurrit locus proximus qui est {%communis ex causis%}, cum
scilicet dicet reus, non oporlerc secum tam calumniose agi, ut
res ipsa tantum consideretur, cum omnia quae fiant vel facta
sint, spectari ex causis suis oporteat, hoc est, ut quaeratur qua
ex causa illud quodcumque sit factum. Cui loco adiuncta est ipsa
compensatio, cum scilicet dicit reus illo, quod sibi detur
crimini, se victoriam consecutum: quae locum implebit a summo ad
imum, omnia persequendo quae ante acciderunt, et quem ad modum
<incommodo> incensae classis mutata sit ratio dimicandi, et
depulsa infamia fugae victoria evenerit. Sequitur {%comparatio%}:
quo loco scilicet in contentionem veniunt, et illud quod
iniuriae dicitur factum, et illud quod commodi dicitur esse
quaesitum, et aestimatur quid utilius rei publicae fuerit. Deinde
est {%translatio ex re%}, ut dicat accusator, potius aliud fieri
debuisse, vel removeri inde classem, vel aliquid opponi, ne eo
confugeret exercitus: aut {%ex persona%} fiet, ut dicatur non
ipsum ex arbitrio suo facere, sed referre ad senatum vel ad
populum debuisse. Cui sane loco ex contraria parte habebunt
defensiones suas. Respondebit enim reus et cum translatione rei,
ut dicat non aliud fuisse faciendum, et cum translatione
personae, ut dicat imperatorem se habuisse potestatem per se
ipsum consulendi. Iam {%voluntatis%} locus est, ut supra
docuimus, in totam causam dispersus. Nam accusator quidem dat
operam, ut ille voluntate laedendae rei publicae fecisse
videatur: reus contra, ut credatur fecisse cupiditate vincendi.
{%Qualitatis conclusivae%} vim satis supra docuimus.

53. {$DE RELATIONE.$}

{%Relatio%} est status, qui hoc habet proprium, quod semper
necesse est in aliquem statum praeterea incidere, quod illum,
quem accusator defendit, defensor accusat. Loci relationis:
propositio criminis, ipsa relatio (hic incidens status est loci
eius), deinde translatio, tum voluntas et qualitas conclusiva.
Potest in exemplum illius accidere actio illa Ciceronis, quae est
pro Milone. Nam hunc statum fecit ipse, cum dixit quaeri, iure
an iniuria Clodius fuerit occisus. Relatio est, an iure
interemptus sit, cum fecisset insidias; hic incidens status est
loci eius coniectura cum locis suis omnibus, per quos scilicet
decurrit, ut probet Miloni insidias factas esse per Clodium. Hic
illud est, quod supra posuimus: defensor enim Milonis accusat
Clodium. E contrario utique accusator Milonis Clodium purget
necesse est, ut insidias non ille, sed hic fecisse videatur.
Translatio in hac causa cessat. Non potest enim Miloni dici: si
te Clodius volebat occidere, ad iudicium illum potius adducere
debuisses.

Plerumque autem relationi permixta compensatio est, ut si
accusetur Scipio rei publicae laesae, quod Carthaginem solo
aequaverit. Hic enim relatio est, quia dicit merito illi civitati
hoc accidisse, et compensatio, quia dicit bono rei publicae
factum. Dividitur ergo huiusmodi causa propositione criminis, an
laesa res publica, cum tantam amiserit civitatem: deinde occurrit
ille iocus ex compensatione de causis, an nobis {€non€} res, sed
causa rei sit consideranda: et hic iam sequitur et relatio, quia
merito illi acciderit tam infidae civitati et toties rebellanti,
<et> compensatio, quia bono populi Romani factum, ne ultra
necesse habeat in periculum belli venire. Translatio est in hac
causa ex relationis et compensationis locis. Nam cum dicet reus
merito illi civitati accidisse, transferet accusator, ita ut
dicat, etsi illa merebatur, non ipsum arbitratu suo facere, sed
referre ad senatum debuisse. Deinde erunt reliqui omnes loci
compensationis: comparatio, coniecturalis voluntas et qualitas.

54. {$DE REMOTIONE.$}

{%Remotio%} est, cum reus removet a se culpam in aliquam
nccessitatem vel in alicuius imperium. Loci eius: propositio
criminis, finitivus praecedens, locus communis ex causis, ipsa
remotio, cui occurritur coniectura vel qualitate: deinde est
translatio: translatio autem {€aut€} simplex aut comparativa
erit; a summo ad imum, ex quacumque parte res dederit et
quocumque loco opportunum erit, sive ante <sive post>
translationem; deinde est voluntas et qualitas conclusiva.
Exemplum potest esse in hunc statum causa illa: ‘Imperator
militum corpora in proelio peremptorum revehebat in patriam; orta
tempestate cadavera abiecit: laesae fit reus rei publicae’. Hic
imperatori utique illa defensio est, ut crimen necessitate
removeat et avertat, quod dicat abiecisse se illa corpora
tempestate cogente. Erit ergo divisio secundum locos, quos supra
proposuimus.

{%Propositio%} est {%criminis%}, an sit laesa res publica, cum
tam boni et † vasti milites, quibus deberet sepulturae bonum
contingere, in profundum proiecti sint. Secundum quem proposuimus
{%locum ex causis%} dividemus, <cum> non possit hic imperator
primo loco uti finitivo praecedente vice praescriptionis. Neque
vero nos umquam fugere debebit hic locus, si res omnino patietur.
Quippe in nulla causa omittenda praescriptio est, quae tenet
locum primum, etiam si descensuri sumus ad alias actiones: ut si
dicat hic imperator, non in his esse crimen rei publicae nec
posse dici rem publicam laesam, quae nullum detrimentum possit
accipere corporibus abiectis, quae iam commodum afferre non
poterant. Deinde erit locus ille, quem diximus {%ex causis%}: an
nulla res ipsa per se debeat aestimari, sed <ex> causa cur facta
sit, ut, si voluntate sit factum, plectatur ille qui fecerit, sin
vero necessitate, non veniat ad poenam hominis culpa fortunae.
Et statim sequitur ipsa {%remotio%}: an culpae imperatori esse
non debeat, quod tempestas fieri coegerit. Hic erit iam ille
fortasse locus {%a summo ad imum%}, cui dubiam sedem feceram.
Nimirum enim a summo ad imum omnia persequetur reus: quem ad
modum voluerit revehere domum corpora, cum imposuerit in naves,
sed necesse habuerit abicere, ut hi, qui incolumes erant quique
vivebant et prodesse rei publicae poterant, ex periculo
evaderent. Huic occurritur, quem ad modum diximus, aut
{%coniectura%} aut {%qualitate%}: coniectura, si tum possumus
negare tempestatem fuisse: qualitate, {€si€} possumus dicere,
etiamsi tempestas fuerit, non tamen rem talem et tam impiam
fuisse faciendam. Deinde est {%translatio%}, quae in hac causa
forsitan cessat, in alia tamen non erit otiosa, si potuerit
accusator dicere: ‘etiamsi faciendum erat, referre utique ad
senatum vel ad populum debuisti, non tuo arbitrio facere’. Sed
hanc translationem diximus aut simplicem esse aut comparativam:
comparativam autem, ut si dicamus omnia potius reum pati debuisse
quam facere quod fecit. Deinde est {%voluntas%} et {%qualitas
conclusiva%}, quarum vim supra iam frequenter ostendimus.

Hic quoque idem illud attendendum est, quod paulo supra in
absolutae qualitatis statu monuimus, quod etiam remotio pari
ratione legalis est, cum ipsam remotionem reus mutuatur ex lege:
ut si dicat, se id quod fecerit, fecisse legis alicuius imperio.
In hac quoque similis erit atque in absoluta qualitate divisio,
ut sit propositio criminis, deinde scriptum quo coactum se reus
dicit, deinde interpretatio scripti ex parte accusatoris, deinde
ceterae quaestiones ex locis reliquis remotivi status.

55. {$DE PRECATIONE.$}

{%Deprecatio%} est seu {%veniae petitio%}, cum de eo, quod
intenditur <et> confitemur scilicet, veniam petimus,
praetendentes aliquam facti causam, quare possit ignosci. Loci
eius: propositio criminis, locus communis ex causis, ipsa
deprecatio, a summo ad imum. Occurritur autem deprecationi <aut
pari> aut occupatione aut coniecturali voluntate et qualitate
conclusiva. Verum hic status non erit satis firmus in gravioribus
causis atque criminibus, sed in his, in quibus possit ignosci:
velut si reus sit iniuriarum adulescens luxuriosus, quod post
cenam aliquem pulsaverit, et praetendat ebrietatem atque hoc
nomine petat veniam. Vt autem vim locorum scire possimus,
percurramus tractatum per ipsius huius exemplum.

{%Propositio criminis%} est, an iniuriarum lege teneatur, quod
civem pulsaverit. {%Locus communis ex causis%} est, an non per se
res ipsa debeat aestimari, sed qua ex causa facta sit: ut, si
consulto et nocendi voluntate sit facta, severe puniatur: sin
vero non culpa hominis, ut sit impune et detur venia: cuius
petitio per illa quae sunt a summo ad imum persequenda est: an
indigna res venia, cum adulescens post cenam, cum potandi
venisset hora, erraverit.

Huic loco occurri diximus tribus modis: {%pari%}, ut dicamus
nihil facere, ex qua causa hoc fecerit, cum adaeque iniuriam
passus sit ille qui pulsatus est: {%occupatione%}, ut dicamus
additamentum esse culpae, non excusationem, quod praetendatur
ebrietas; duplicari enim crimen pulsationis crimine ebrietatis:
{%coniectura%}, si poterimus dicere <simultatem> nec ebrietatem
in causa fuisse: cui cohaeret {%voluntas coniecturalis%}, ut
dicamus licentiae voluntate pulsatum. {%Qualitas conclusiva%}
est, qua, ut saepe iam diximus, in epilogo vel exaggeratur culpa
vel extenuatur.

56. Quoniam fere omnia videmur tradidisse, quae de rationalibus
statibus videbantur esse tradenda, non est ab re aliquid de his
controversiis tradere, quorum de statibus plerumque dubitatur.

Ingrati actiones quidam finitivas arbitrantur, quasi quaeratur
quid sit ingratus, sed errare isti videntur. Non enim ratio <a>
nominis definitione pendet, nec quaeritur quid sit ingratus, sed
errare dicitur ille qui reus est. Neque vero contra reus ita
defenditur, ut et ipse definiat quid sit ingratus, sed utitur
ferme aut {%remotione%}, ut neget se eam gratiam referre
potuisse, aut {%compensatione%}, ut dicat nec illi ipsi expedire,
aut illi oportuisse gratiam reddi. Vtetur fortasse et
{%absoluta%} interim {%qualitate%}, non uti licuisse sibi dicat,
sed illo modo gratiam reddi non oportuisse contendat. Erit igitur
divisio in huiusmodi causis, ut sit propositio criminis a summo
ad imum, quibus commemoret accusator, quae beneficia
praestiterit, quibus iuverit, quem ad modum † non potuerit
intrare. Deinde erit responsio ex eo statu, quemcumque illum
suggeret causa secundum locos status ipsius.

57. Cum quis de moribus reus fit, propemodum status est
{%absolutae qualitatis%}; neque enim dubium est lege nulla
vetari, quod lege nulla accusatur. Porro autem in qualitate
absoluta dicimus licitum, quod intenditur, et ex eo quaestio eo
pervenit ut quaeratur, an oportuerit id fieri. Quod cum oportuit
fieri, utique ad crimen morum non pertinet. Potest huiusmodi
causarum et illa esse divisio ex negotialis status locis, ut
quaeratur an legitimum ait id quod factum est, an iustum, an
utile, an honestum. Ex his enim poterit aestimari, an peccatum
moribus fuerit, non tamen ut statum negotialem esse dicamus, sed
absolutam potius qualitatem, ideo quia de facto quaeritur, non de
futuro deliberatur. Et, ut dixi, absolutae qualitatis est
proprium, ut quaeratur, recte an perperam sit factum.

58. Cum causas mortis voluntariae reddit, putant quidam
negotialem statum, quia quaeratur, an ille debeat mori, et
quaestio quasi tota sit de futuro: sed si hoc est, et in iis
causis, in quibus reus est aliquis, negotialis esse videatur;
quaeritur enim et ibi, an debeat ipse damnari. Hic porro de
praeterito omnis est quaestio; ex his enim quae praecesserunt
aestimandum est senatui, an petenti dare debeat moriendi
potestatem. Videamus <num> rectius putemus statum huiusmodi
controversiae ex eo quod contra dicitur proponi. Nam huiusmodi
causae eandem naturam habent quam illae, ubi accusator et reus ex
diversis partibus consistunt. Nam et qui causas mortis
voluntariae reddit, accusator quodammodo suus est, et ille
defensor, qui contra dicit. Inveniemus igitur aut {%remotivas%}
esse huiusmodi causas aut {%deprecativas%} aut quasvis potius
quam negotiales.

59. Abdicationum quoque causas negotialis status quidam
arbitrantur, quoniam quaeratur an quis debeat abdicari. Sed hoc
tale est, quale et de quo supra locuti sumus. Ergo invenientur
hae causae iuridicialium statuum, ut sit aut qualitas absoluta
aut adsumptivi alicuius; frequentissima tamen deprecatio, quoniam
actio est contra patres. Generales quidem quaestiones quasdam in
abdicationum causis esse scire debemus: ac prima illa quasi
praescriptiva est ex patrum parte: an patres ex lege habeant
abdicandi potestatem, an possint liberi contra dicere, et an
illis relicta sit contra dicendi potestas. Etiam illa quaedam
generalis est quaestio et iam propior causae: an merito
abdicetur, qui non fecerit vel non faciat aliquid ex patris
voluntate; an vero in quibusdam rebus fas sit non obsequi patris
voluntati; neque enim fere abdicatur quisquam, nisi aut
voluntatem patris aut alterutrum parentem impugnare dicatur.
Deinde cum perventum fuerit ad speciem, hoc est, ad id quod
criminis loco obicietur, incipiet ex defensione nasci status, qui
locis suis erit persequendus. Sed ne abrupte videamur negare
negotialis status umquam esse causas abdicationum, erunt
aliquando fortasse illo modo, si non ob factum aliquod suum
abdicabitur filius: nam ille quidem iuridiciali, ut proposuimus,
actione <se> defendet, sed fortasse ad illud exemplum poterit
videri negotialis status. ‘Furentem filium abdicavit, revocavit
sanatum, abdicavit rursum furentem.’ Hic sane non est
iuridicialis status: neque enim crimina obiciuntur adulescenti,
quae ex parte eius erunt perpurganda, sed quasi generaliter
quaeritur, an probabilis causa sit abdicandi propter furorem.

60. Iniusti repudii actiones fere erunt {%relativi status%};
necesse est enim uti is qui neget iniuste repudium datum,
ostendat crimen et culpam, quare merito et recte repudiata esse
dicatur.

Iniustae dementiae actiones quaeritur ad quem statum pertineant.
Nobis non dubium videtur in huiusmodi causis coniecturalem esse
statum, cessantibus sane primis locis a voluntate et ex
facultate; neque enim dubium est, quin et nemo velit demens esse,
et tamen possit demens esse: set erit omnis quaestio a summo ad
imum ex locis insequentibus, quoniam quae in controversia sunt
posita, perinde sunt signa dementiae, atque in criminum causis ex
eodem loco signa sunt criminum.

61. {$DE SCRIPTO ET VOLVNTATE.$}

Nunc iam ad legales status transeamus, quorum primus {%scriptum
et voluntas%}, cum alter utitur scripto, alter interpretatur
scripti ipsius voluntatem contra ac scriptum sit, id est <...>
quasi res ipsas opponere. Loci autem eius status: propositio
scripti, interpretatio scripti per eum locum, qui vocatur a summo
ad imum; huic contrarius locus par, interim et maius; deinde
legislatoris voluntas ex utraque parte, deinde finis, deinde
translatio, voluntas et qualitas. Inspiciamus vim istorum per
exemplum controversiae, si placet, talis: ‘Peregrinus murum ne
ascendat. Belli tempore, cum hostes iam murum ascensuri
viderentur, peregrinus ascendit in murum et hostes reiecit:
victoria facta {€fit€} reus, quod contra legem fecerit.

{%Propositio scripti%} est, an cum lex peregrino interdixerit ne
murum ascenderet, teneatur ex lege, quia ascendit in murum.
{%Interpretatio scripti%}, an alios peregrinos prohibeat
ascendere et pacis tempore vetet ascendere, hunc non prohibuerit,
qui ascenderit, ut civitati subveniret, et ascenderit eo
tempore, quo iam civitatem hostis intraret, ascenderit denique,
ut ex desperatione tanta pacem et victoriam redderet. Facile est
animadvertere posuisse nos et illum locum, quem interpretationi
scripti adiunximus, eum scilicet a summo ad imum, cum omnia, quae
ab isto facta essent quaeque ad defensionem eius pertinerent,
singillatim simus persecuti. Posueramus deinde locum, qui {%par%}
appellatur, an nihil intersit quo tempore vel qua causa
ascendisse dicatur. Sequitur {%maius%}, an vel magis etiam
inlicitum fuerit belli tempore id fieri, quod prohibitum est, ut
adversus belli pericula caveretur. Deinde est {%legislatoris
voluntas%}, quid senserit ille qui legem ferebat. Id quidem raro
quaeritur separatim, sed saepius cum ipsius scripti
interpretatione permixtum est: utrum prorsus peregrinum non
admittendum in muros esse censuerit, an non admittendum eum, qui
perniciosus esset futurus. Sequitur {%finis%}, anne sit iste
peregrinus, qui praestiterit operam optimi civis. Est et
{%translatio%}, ut diximus, an, ut ei liceret hoc facere,
auctoritatem publicam repetere debuerit, cum aliter non liceret.
Deinde est {%voluntas%}, quo animo fecerit. Deinde {%qualitas
conclusiva%}, quale sit factum. Iam de istis locis duobos ubique
incuriosius dicemus, quoniam saepe iam dictum est.

62. {$DE LEGIBVS CONTRARIIS.$}

{%Legum contrariarum status%} est, cum duo scripta contraria
inter se pugnare videntur, unde et status nomen accepit: et est
fere quasi duplex scripti et voluntatis status, quia utrorumque
scriptorum interpretatio est. Ergo etiam loci hi sunt: propositio
scripti et interpretatio scripti, propositio alterius scripti et
interpretatio scripti; deinde utriusque legis voluntas, quae, ut
iam supra in altero statu diximus, ad plurimum permixta est cum
interpretatione ipsius scripti, aliquando tamen habebit et
separatim fortasse tractatum: deinde est finis in utraque parte,
qui et ipse aliquando interpretationi scriptorum permixtus est:
inde est comparatio vel legum ipsarum vel rerum, de quibus
disceptatur: erit aliquando translatio; deinde voluntas et
qualitas.

Percurramus hos locos sub exemplo controversiae illius: ‘Qui
templum Cereris intraverit, oculos amittat: qui parenti auxilium
non tulerit, capite puniatur. Quidam, cum mater eius in templo
Cereris vapularet, ingressus est templum, opitulatus est matri:
petitur ad poenam lege, quae iubet excaecari eum, qui templum
Cereris intraverit’. Primum illud scire debemus, quod aptissimum
erit in causis contrariarum legum incipere ab adversarii scripto,
idque ex diversa parte proponere et interpretatione rebusque
dissolvere; tum eius legis scriptum proponere, qua nitemur ipsi,
tametsi haec lex supererit quodammodo, cum alterius scriptum
fuerit interpretatione subversum. Invenio tamen nostrum scriptum
non incommode priore loco posse proponi, ut proponamus et
certationem, qua utitur adversarius: hoc in eam partem pro nobis
erit, quod iam certo nostro iure poterimus scriptum illius
interpretatione dissolvere, cum in confessum venerit illud
scriptum ad interpretationem descendere. Sed ut sit illa divisio,
quam supra coepimus tradere (illa enim magis placet), erit locus
primus ex parte accusatoris propositio illius scripti, quo reus
nititur: ‘an possit reus fieri, qui legi fuerit obsecutus et
matri fuerit auxilio’; huic adiuncta statim interpretatione, an
frustra sibi esse putet ex lege defensionem, qui matri tulerit
auxilium adversus iniuriam verberum, tunc tamen cum ita res
ageretur, ut filio non liceret id facere. Hunc locum a summo ad
imum oportebit implere: quis ille locus fuerit <...>

SVLPITII VICTORIS institutionum oratoriarum ad M. Silonem finis.

