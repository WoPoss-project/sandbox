digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Testamentum Porcelli



Correzione linguistica: Raffaella Tabacco

Codifica XML: Simona Musso

2013 digilibLT, Vercelli

Fonte: Testamentum Porcelli. Text, Übersetzung und Kommentar.
Abhandlung zur Erlangung der Doktorwürde der Phiosophischen
Fakultät I der Universität Zürich vorgelegt von Nikolaus Adalbert
Bott, Zürich 1972.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 >TESTAMENTVM PORCELLI  

Incipit testamentum porcelli.

Marcus Grunnius Corocotta porcellus testamentum fecit.

Quoniam manu mea scribere non potui, scribendum dictavi.

Magirus cocus dixit: ‘veni huc, eversor domi, solivertiator,
fugitive porcelle, et hodie tibi dirimo vitam’. Corocotta
porcellus dixit: ‘Si qua feci, si qua peccavi, si qua vascella
pedibus meis confregi, rogo, domine coce, vitam peto, concede
roganti’. Magirus cocus dixit: ‘Transi, puer, affer mihi de
cocina cultrum, ut hunc porcellum faciam cruentum’. Porcellus
comprehenditur a famulis, ductus sub die XVI kal. lucerninas, ubi
abundant cymae, Clibanato et Piperato consulibus. Et ut vidit se
moriturum esse, horae spatium petiit et cocum rogavit, ut
testamentum facere posset. Clamavit ad se suos parentes, ut de
cibariis suis aliquid dimitteret eis. Qui ait:

‘Patri meo Verrino Lardino do lego dari glandis modios XXX, et
matri meae Veturinae scrofae do lego dari Laconicae siliginis
modios XL, et sorori meae Quirinae, in cuius votum interesse non
potui, do lego dari hordei modios XXX. Et de meis visceribus dabo
donabo sutoribus saetas, rixoribus capitinas, surdis auriculas,
causidicis et verbosis linguam, bubulariis intestina, esiciariis
femora, mulieribus lumbulos, pueris vesicam, puellis caudam,
cinaedis musculos, cursoribus et venatoribus talos, latronibus
ungulas.

Et nec nominando coco legato dimitto popiam et pistillum, quae
mecum attuleram de Thebeste usque ad Tergeste; liget sibi collum
de reste.

Et volo mihi fieri monumentum ex litteris aureis scriptum:
“Marcus Grunnius Corocotta porcellus vixit annis DCCCC.XC.VIIII
S, quod si semis vixisset, mille annos implesset”.

Optimi amatores mei vel consules vitae, rogo vos, ut cum corpore
meo bene faciatis, bene condiatis de bonis condimentis nuclei,
piperis et mellis, ut nomen meum in sempiternum nominetur. Mei
domini vel consobrini mei, qui testamento meo interfuistis,
iubete signari’.

Lardio signavit. Ofellicus signavit. Cyminatus signavit.
Lucanicus signavit. Tergillus signavit. Celsinus signavit.
Nuptialicus signavit.

Explicit testamentum porcelli sub die XVI kal. lucerninas
Clibanato et Piperato consulibus.

Feliciter.

