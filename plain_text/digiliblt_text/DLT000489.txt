digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Libri de physicis fragmentum

Theodorus Priscianus

Correzione linguistica: Beatrice Strona

Codifica XML: Nadia Rosso

2018 digilibLT, Vercelli

Fonte: Theodori Prisciani Euporiston libri III, cum physicorum
fragmento et additamentis pseudo-Theodoreis, editi a Valentino
Rose; accedunt Vindiciani Afri quae feruntur reliquiae Lipsiae
1894, pp. 249-255 (Bibliotheca Scriptorum Graecorum et Romanorum
Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. Scribenti mihi de fysica scientia, qua te maxime delectari
intellego, sufficere arbitror ad commendationem operis Menandri
comici insigne argumentum. Apud cives cum studiorum annis magnae
scientiae laboraret invidia, produxisse in theatrum fertur suem
partu plenam, hoc enim in loco celeberrimum atheniensis
eloquentiae auditorium erat, produxisse inquam exspectantibus
auditoribus plenam suem ibique eius exsectum uterum in Euripo
fuisse. Cumque interfecti paene doctu tamen naturae agerentur,
Athenienses inquit viri, si in parvis annis scientiam meam
miramini, istos natare quis docuit?

2. Hinc advertere datur, {%Eusebi%} dulcissime filiolorum meorum,
gratum mihi testimonium. Plus enim in te amo laboris mei operae
pretium et quod tu mihi nunc scribenti contigeris auditor. Dixi
datur advertere, quantum {%naturae%} vis pateat in omnibus
elementis eorumque semine atque animantibus, cuius virtutes non
frustra inter se dissentiunt aut secum copulantur. Alcyonio herba
pastae oves periclitantur, mox radice eius assumpta liberantur.
Mulorum sumere potus venenum est, carnes eorum cibo datae
remedio. Medentur ventris tormento canes pastae gramine, et
horridus sus nebulam discutit campo pabulatus. Et iacta theca per
dictamnum excluduntur iacula. Et cervi longaevi vita adhaesis
mutatur cornibus. Et communis chelidoniae cognomines herbis
pullorum suorum declarant oculos. Ad postremum natura omniparens
veluti adiuncta granditate cuncta animantia prosecuta est. Quae
enim nascendi sortem tribuit, vivendi ac valendi substantiam non
negavit. Est enim in omni mundo natura quae operetur grande
secretum. Sed illud mirari non desino cur irrationabilia et vagae
aves et agrestes ferae ad beneficia naturae propius accederent.

3. Supra contexti dabitis mihi veniam operis, patres priores.
Disputationum enim vestrarum rationes atque morbidorum animalium
genus et his similia aetas mundi rudis ignoravit. {%Pythagoras%}
aegyptiae scientiae gravis auctor, scribit singula nostri
corporis membra caelestes sibi potestates vindicasse. Vnde fit ut
aut contrariis quibus vincuntur aut propriis quibus placantur
conemur. Hinc est quod et Romani febri aedem statuerunt et quod
certanas Saturni filias affirmavit antiquitas. In quarum
curatione {%Democritus%} inquit pollutione opus esse, ut sunt
caedis culpae et menstruae mulieris et sacrarum avium, vel
vetitorum animalium carnes cibo datae et sanguinis potus. Nam et
epilempsin, quam ieran noson appellavere, sic curare praecipit,
efficaciae potentiam praeferens et vetans inquiri rationem. Sed
haec non nos primi prodimus. Fateri non paenitet, communia sunt
quae cum veteribus sentio. Mea quae scripsero, aeque in his
dumtaxat et nos magis posteris placebimus. Nec mirum si nulla
circa vivos fama est. Sua tempora lector non amat. Hinc est illud
clarissimiun satyrici distichum



     parva coronato plausere theatra Menandro
     riseruntque suum saecula Maeoniden.
     


Nam et {%magister meus%} quo me usum esse praemiseram, dum
viveret bellus habebatur, qui nunc orbis totius {%Vindicianus%}
celebratur, et profecto nullius umquam virtus digne suo saeculo
honorata est, vel quod invidiae fortunaeque locus inter vivos
maneat vel quod a miseria orto desiderio celebretur post fata
probatio.

<I. {%Caput dolentibus%}.>

4. Herba polygono coronatus quam quis luna decrescente sustulerit
dolore capitis caret. Similiter etiam herba illa quae forte
inventa fuerit in capite aenearum statuarum. Nam et reliquias
bovis potantis si quis biberit molestia capitis relevabitur.
Spuma vero eius fronti illita lege secretiore naturae graves
inquietudines capitis sedat. Et cornicis cerebrum quoquo libet
genere acceptum paria facit. Similiter etiam muris cerebro
comesto natura omniparens magnum remedium caput dolentibus
praestitit. Ferulae quoque combustae cinis oleo mixtus fronti vel
capiti illitus inquietudines capitis saepe sedavit. Attamen
etiam de vulturis cerebro mixto oleo perunctum caput frequentius
liberatum est. O quantum naturae venerationis, cum magnetes lapis
admotus capiti ex altitudine latentes morbos eripuit, et nidus
hirundinum mox expositus omnis cum aceto contritus fronti illitus
par beneficium procuravit.

Haec fysica remedia sufficere arbitror caput dolentibus. Exhinc
etiam de epilempticis ordinabimus.

<II. Epilempticis.>

5. Remediorum recte adhibitorum efficacia semper causarum bonos
exitus confirmavit.

Latentes epilempticos gagatis lapidis admotum fumigium semper
repentinis casibus publicavit. Hoc de araneis parietum, hoc de
stercore canum fumigio similiter fieri constat. Nam et opertos
caprarum pellibus si in aquam ingredi facias litoris infusis
plantis et tectis, epilempsiae passio commovebitur. Similiter
etiam si nares eorum opobalsamo tangas, sollicitos epilempticos
publicabit. Et acaciae pulvere cum aqua calida accepto continuo
correpti si fuerint, insanabiles erunt, sin vero febrierint,
facilius liberantur. Hoc de prodendis vel cognoscendis
epilempticis scripsimus, remediorum nunc opus est ordinatione.

6. Paeoniae radix magnum praesidium praestat, si collo alligatam
frequentius odoretur. Sic halicacabi, sic lathyridis radices
medentur. Et contusum tithymalum cum alfitis et aceto si
odoratur. Ex corio frontis asini facta veluti fasciola eorum
articuli constringendi sunt, et dextri eius pedis ungulae
portatus circulus pari condicione medebitur. Interea caprinas
tunc tantummodo carnes comedentibus camelorum medulla oleo roseo
resoluta tempora capitis stomachus et totum pectus matutinis
horis perunguendum est. Ex sanguine mustelarum unguentum eo modo
adhibitum par praestitit beneficium. In ipsis vero commotionibus,
si sanguinem de eius pedum digitis elicias quoquo pacto. Et eius
frontem ex eo tangas et labia, continuo exsurget. Tunc etiam
asini lotio aspergi conveniet.

7. Addo interea, quod ille ait si mihi fas audita loqui, quod
necessitas procurandae sanitatis extorquet, eodem lotio asini
potari eos debere, et hirundinum sanguinem cum turis masculi
pulvere aequa sub ponderatione cum oxymeli similiter sumere. Sic
alii veteriores sub certo secreto naturae excepto capite et
pedibus ceteras mustelae reliquiarum partes corporis obtulerunt,
ex cuius cibi beneficio molestiam passionis frequentissime
declinarunt. Aliud. Mulsa vini acri horis matutinis data diebus
XXX continuis profuerunt. Pari forma etiam ex testa cerebri asini
combusta cinis datus profuit. Sic althaeae sucus, sic coagulum
leporis in modum grani ervi per dies XXX ministratum horis
matutinis epilempticos liberavit. Nam et mulieribus
menstruantibus hoc vitio laborantibus coire conveniet.

Haec epilempticorum praecepta ex probata remedii cura disposita,
deinde reliqua ut potero vaga et disseminata remedia designabo
collecta [...]

