digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De simplici medicina liber

Theodorus Priscianus (Ps.)

Correzione linguistica: Beatrice Strona

Codifica XML: Nadia Rosso

2018 digilibLT, Vercelli

Fonte: Theodori Prisciani Euporiston libri III, cum physicorum
fragmento et additamentis pseudo-Theodoreis, editi a Valentino
Rose; accedunt Vindiciani Afri quae feruntur reliquiae Lipsiae
1894, pp. 403-423 (Bibliotheca Scriptorum Graecorum et Romanorum
Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 DE SIMPLICI MEDICINA  

Incipit liber

de virtutibus pigmentorum vel herbarum aromaticarum.

1. {%Aloe%} virtutem habet calidam, et confortat et siccat
stomachum, curat vulnera, praecipue naturae, facit et ad tumores
narium vel oris vel oculorum.

2. {%Absinthium%} calidum quidem est mediocriter, siccum vero est
vehementer. Et sucus eius multo calidior est quam herba.
Confortat stomachum et fel rubeum, per ventrem et per urinam
deducit, venas quoque epatis purgat, {%et est maximum adiutorium
ad constrictionem epatis%}.

3. {%Atriplices%} umidae sunt quidem nimis et frigidae
mediocriter. Stypticen quoque virtutem <nullam> habet, et est
aquosa, quemadmodum malva. Facit ad tumores, si quis eas tunsas
veluti cataplasma imposuerit. Semen ipsarum ad auriginem facit,
{%si quis coclearium triti in calida aqua dederit%}.

4. {%Afronitrum%} diaforeticum est, et prurigines exsiccat et
curat.

5. {%Auripigmentum%} calidum est et ustulat, sicut res ipsa
declarat. Quoniam si quis calore facto diutissime dimiserit,
comburitur.

6. {%Artemisia%} virtutem habet calidam et siccam nimium, et
lapides renum purgat, si quis apozema ipsarum acceperit in
potione.

7. {%Aqua%} virtutem habet frigidam et umectam. Denique
febricitantibus adiutorium optimum est, si tempore competenti
biberint.

8. {%Acetum%} virtutem habet compositam, et frigidum est et
calidum, et magis obtinet frigidior virtus quam calidior.

9. {%Apium%} virtutem habet calidam in tantum ut et urinam et
menstrua provocet. Et ventositatem curat, sicut et semen ipsius.

10. {%Asarum%} virtutem habet calidam, plus quam acorum.
Constrictiones epatis et renum solvit et per urinam purgat.

11. {%Amygdala amara%} calida sunt parum, et extergunt umores
spissos et viscidos epatis et pulmonum. Et specialiter epatis
constrictiones solvunt et curant. Faciunt etiam et ad splenem et
intestinum et ad renes. Nam et arboris tota virtus ipsius <eadem>
est. Denique radices ipsius si quis coxerit et faciem linierit,
lentigines et livores tollit. {%Amygdala%} vero {%dulcia%}
minoris virtutis sunt.

12. {%Anetum%} virtutem calidam habet et sicciorem. Et si quis
hanc coxerit aut infuderit in oleo et unxerit, umores frigidos et
crudos maturat atque dispergit.

13. {%Abrotonum%} virtutis calidae et siccae est. Et lumbricos
occidit, {%menstrua provocat%}. Similis quoque absinthio est hoc
quoque solum nocet quia stomacho adversatur.

14. {%Agaricum%} virtutis est mediae temperationis. Est enim
radix et nascitur super radices et dispergit umores vel
spissitudinem praecordiorum. Denique ad auriginem facit quae ex
constrictione.

15. {%Alium%} calefacit et siccat, {%urinam provocat, ventrem
mollit et flegma deducit%}.

16. {%Acorum%} virtutis calidae est, et provocat urinas, et
splenis duritias curat, {%si quis scripula tria cum oxymeli
biberit%}.

17. {%Andrachne%} virtutis frigidae est. Denique {%facit ad ignem
sacrum%}.

18. {%Anesum%} virtutem habet calidam, urinas provocat et
ventositatem curat.

19. {%Asfodelus%} virtutem calidiorem habet, et si quis eam
triverit, pulveres eius faciunt ad tineas capitis.

20. {%Balsamum%} calefacit et siccat. Denique ad duritias splenis
et epatis facit.

21. {%Balaustia%} flores sunt quidem mali granati agrestis,
quales sunt mali granati domestici flores qui appellantur cytini.
Virtutem habent frigidam et siccam, faciunt ad femoris
substrictionem, faciunt ad dysentericos, si ventrem deforis
curaveris.

22. {%Bulbus%} in comedendo frigidus est, et facit umorem spissum
et viscidum. Nam et indigestus est et ventositatem facit. Hoc
solum, ad usum veneris, prodest. Si quis vero deforas uti
voluerit, et extergit et siccat.

23. {%Blitum%} virtutem habet frigidam et umectam. Denique {%et
ad tertianas facit optime si comestum fuerit%}.

24. {%Bryon%}, quod appellant sphagnum, invenitur aut in robore
aut in populis albis. Et mediam virtutem habet, et magis siccat
quam calefacit.

25. {%Bdellium%} virtutem calidam habet et malacticam. Strumam
gutturis curat et digestionem ventositatis, et dolorem lateris
sedat.

26. {%Butyrum%} calidam virtutem habet, et dispergit umores
aurium vel inguinum, oris. Denique infantibus dentientibus utile
est, si frequenter gingivas leviter adfricaveris.

27. {%Calamintha%} virtutem habet calidam et siccam nimium. Et si
quis cocta aqua biberit, calefacit et sudores provocat. Idcirco
facit et ad frigorum typum, si quis herbam in oleo coxerit et
unxerit.

28. {%Cannabis%}. Semen eius siccat et ventositatem dispergit in
tantum ut si satis comestum fuerit, veneris usum exsiccet.

29. {%Capparis%} virtutem habet calidam et acriorem, et facit
specialiter ad duritiam splenis, si quis cum aceto aut melle
apozema biberit, aut extrinsecus aliis medicamentis commixtis
spleni imposuerit. Curat et dolores dentium, si in aceto cocta
fuerit, et acetum ipsum in ore tenuerit.

30. {%Cardamomum%} nimium virtutis calidae est, in tantum ut si
quis pulveres eius disperserit [...] denique facit ad ischiadicos
linitum. Habet et amaritudinem quandam, per quam lumbricos
occidit. Facit ad scabias extergendas, si cum aceto tritum
fuerit.

31. {%Castoreum%} calefacit et siccat et fortiter extenuat. Et
est necessarium valde quibus ex abundantia umorum spasmus fit.
Facit et ad tremulos vel ad omnes passiones nervorum sive cerebri
mirabiliter.

32. {%Centauriae%} maioris radices acriorem et calidam virtutem
habent, et provocant menstrua et abortiones deponunt. Facit et ad
eos qui sanguinem expuunt, si sex scripula aut in aqua aut in
vino acceperint, id est febricitantes in aqua, alii in vino.

33. {%Cera%} virtutis mediocris est et neque calefacit neque
infrigidat neque umectat, sed adiungitur adiutoriis quae
extrinsecus imponuntur.

34. {%Cucurbita%} virtutem habet frigidam et umectam. Denique
facit rasura ipsius ad tumorem aurium qui ex fervore nascitur,
mixta cum oleo roseo. Facit et ad nimias febres, {%si per anum in
ipsis sucis et oleo infusa%} et praecordiis aut thoraci
{%imposita fuerit%}.

35. {%Casia%} calefacit ac siccat nimium, et tenuem et acriorem
virtutem habet. Idcirco praecidit et dispergit corporis umorem,
provocat et menstrua.

36. {%Coriandrum%} virtutis tepidae et magis umectae est. Facit
et ad fervores.

37. {%Cicer%} lac et semen generat, provocat et menstrua. Cicer
nigrum provocat urinas et renes purgat.

38. {%Costus%} virtutem calidam et acriorem habet, ideo et
comburit. Omnia medicamenta quae fiunt aut ad <ischiadicos aut
ad> paralyticos costum accipiunt. Provocat urinas et menstrua, et
dolores lateris curat.

39. {%Caryophyllum%} nimium virtutis calidae et acris est.

40. {%Crocum%} habet virtutem calidam, unde et virtutem habet
maturandi. Est ex aliqua parte stypticum.

41. {%Cepae%} calefaciunt vehementer. Vnde et haemorroides
solvit, et si cum aceto trita fuerit, lentigines de facie tollit,
si inlinieris et sol steterit. Facit et <ad> tineas capitis,
<si> quis fricaverit loca ipsa.

42. {%Caules%} siccae virtutis sunt, et si combusti tursi eorum
fuerint, nimium siccant, quoniam prope ustulant. Idcirco
commiscentur caulibus adipes porcini, et faciunt ad pleuriticos,
diaforeticum adiutorium.

43. {%Cymini%} semen virtutis calidae est vehementer, et
ventositatem minime facit, et urinam provocat.

44. {%Cyperum%} radices <maxime> necessarias habet. Calefaciunt
et siccant. Faciunt ad umecta vulnera et cicatrices difficiles
iuvant, quoniam virtutis stypticae sunt. Et ad renum lapides
faciunt, vulnera quoque <oris> curant.

45. {%Daucus%}, qui nuncupatur pastinaca, virtutem calidam habet
<et> extenuat. Radix vero eius ventositatem facit et ad venerem
provocat. Semen itaque ipsius, id est domestici, idem facit quod
radix, agrestis vero omnino et ventositatem sanat et urinam
provocat et menstrua.

46. {%Dictamnum%} calidum est et extenuat umores veluti puleium.

47. {%Difryges%} mixtae virtutis est id est calidae et frigidae.
Est enim et stypticum et acre. Idcirco et difficillimis et
malignis vulneribus est medicamen optimum.

48. {%Dactuli%} calidae virtutis sunt, et impositi triti
stomachum confortant qui cibum reiciet.

49. {%Elebori%} habent virtutem calidam, et extergunt umores, et
faciunt ad lentigines et scabias et impetigines. Niger eleborus
syringa extenuat, et ad dentium <dolores> facit coctus in aceto,
ita ut ipsum acetum in ore teneat. {%Eleborus vero niger umorem
nigrum deponit per ventrem, albus per vomitum purgat ipsum umorem
melancholicum%}.

50. {%Erpyllus%} in tantum calidae virtutis est ut et menstrua et
urinam provocet.

51. {%Eupatorium%} herba extenuat et dispergit umores, urinas
quoque provocat sine calore et epatis constrictiones purgat. Et
est stypticum et viscera confirmat.

52. {%Euforbium%} causticum est et umores extenuat.

53. {%Epithymum%} virtutem calidam et siccam habet nimis, {%et si
quis cum aqua coxerit et dederit potionem, melancholicum umorem
deducit, aut si pulvere facto scripula tria dederit in calida
aqua%}.

54. {%Eruca%} virtutis siccae et diaforeticae est. Et quam maxime
utendum est foliis et floribus eius. Facit ad faucium tumores et
dentium dolores.

55. {%Folium%} calidam virtutem habet, quemadmodum spica nardi.

56. {%Fu%} calidam virtutem habet, quemadmodum spica nardi. Et
radix ipsius odorabilis est.

57. {%Flommus%} herba virtutis siccae et austeris. Idcirco fluxum
ventris constringit, et aqua ipsius cocta ad dentium dolorem
facit.

58. {%Ferulae%} semen extenuat umores, medulla vero ipsius
viridis virtutem stipticam habet, et facit ad eos qui sanguinem
expuunt aut fluxum ventris patiuntur.

59. {%Ficus%} virtutem habet mediocriter calidam et ventrem
<purgat>. {%Sicca ficus%} id est carica calidiorem et
diaforeticam habet virtutem.

60. <Glycyriza virtutem> tepidiorem habet, et oris et arteriae
asperitates temperat vel sitim compescit.

61. {%Glycyside%} paeonia nuncupatur virtutem habet siccam et
umores extergit. Et magis sicca est et. ad extergendos umores
utilis, quam ut calida, facit ad menstrua provocanda, si quis in
modum magnitudinis amygdali cum mulsa dederit potui. Purgat
quoque et epatis constrictiones et renum. Et ventris fluxum
retinet, si coctum in vino austeri biberit. Dicitur etiam, si
alligata collo fuerit, <quod> infantibus epilempticis remedium
praebeat.

62. {%Glaucium%} virtutem habet frigidam et stypticam, et curat
ignem sacrum.

63. {%Gypsus%} virtutis siccae est, terrae adfi<nis>. Denique
facit ad sanguinem narium constringendum. Vstulata plus siccat.

64. {%Gingidium%} virtutem habet amaram et stypticam, est et
calidum et frigidum. Et siccat magis et est stomacho aptum,
quoniam stypticum, caloris vero parum habet.

65. {%Galla%} virtutem frigidam et siccam habet. Vnde {%et
fervores faucium curat%}.

66. {%Graminis%} radix mediocriter sicca est et frigida. Vnde et
plagas recentiores consolidat, si tunsa imposita fuerit velut
cataplasma. Ignem sacrum vehementer infrigidat. Apozema quoque
ipsius renes purgat, si quis biberit.

67. {%Hedysaron%} quod appellatur pelecinus. Huius fruticis semen
colorem quidem rubeum habet, ex utraque parte vero acutum est
quemadmodum bipennes, quos Graeci peleces appellant. Amarum
quoque est et stypticum. Nam ad bibendum stomacho aptum est, et
viscerum constrictiones solvit.

68. {%Herba senecio%} virtutem mixtam habet, et frigidam simul et
mediocriter umores dispergit. {%Et facit ad indignationes
nervorum, si quis eam cum axungia veteri imposuerit%}.

69. {%Hippuris%} virtutem habet stypticam cum amaritudine.
Idcirco siccat umores asperitudine nimia, vulnera etiam recentia
et maxima cataplasmate facto consolidat, etiam si nervi incisi
fuerint. Et ramicellos curat, et sanguinem iactantes, nec non et
fluxum muliebrem rubeum continet, et dysentericis remedium est.
Si cocta in vino austeri fuerit in potione data, fluxum ventris
continet.

70. {%Isatis%} qua tinctores utuntur, virtutem nimium siccam
habet. Et vulnera consolidat et fluxum sanguinis constringit.

71. {%Hordeum%} virtutem habet siccam et frigidam. Plus vero
polenta sicciorem habet.

72. {%Herba siniaca%} virtutem habet frigidam.

73. {%Iris%} virtutem habet calidam mediocriter et temperatam ex
austeri et dulci. Est tamen siccae virtutis, et curat vulnera, et
constrictionem pectoris solvit et curat.

74. {%Ibiscos%} id est althaea, quae est malva agrestis, virtutem
habet malacticam et diaforeticam. Denique et {%duritias mollit,
si etiam tunsam cum axungia imposueris%}.

75. {%Isopyrum%} id est fasiolum semen virtutem habet mixtam,
etenim amaram et austerem. Denique spissos umores spargit vel
resecat, praecordia quoque purgat, facit et ad sanguinem
iactantes.

76. {%Herba iu%} virtutem habet frigidam et umectam. Deinde folia
ipsius contusa tumores qui ex fervore nascuntur consolantur, id
est aut singula imposita aut certe commixta cum polenta.

77. {%Idaeae%} herbae radix virtutem habet stypticam nimium, et
fluxum sanguinis ventrisque fluxum et dysentericos et profluvium
mulierum curat, si aut in potu dederis aut cataplasmate facto
imposueris.

78. {%Ladanum%} virtutem habet calidam et temperatam, et {%mollit
tumores et furunculos commixtum cum cera, quemadmodum aliis
medicamentis commixtum facit%}.

79. {%Lapathum%} virtutis mediocriter calidae est, et dispergit
umores. Semen eius stypticum est, et facit ad fluxum ventris vel
ad dysentericos.

80. {%Lapis haematites%} virtutem habet frigidam et stypticam,
facit ad conficienda collyria trachomatica. Ipse quoque tritus in
mortario diligentius facit ad eos qui sanguinem per orem
mittunt, si datus fuerit in potione, omnia quoque vulnera
exsiccat. Facit ad oculorum dolorem, si fricatus in cote infusus
oculis fuerit. — {%Lapides qui in scorpionis marini cauda
inveniuntur virtutem habent extergendi, denique lapides vesicae
minutatim confringunt%}.

81. {%Lini%} semen virtutem mediocriter calidam habet, et est
umectum. {%Vnde et tumores consolatur%}.

82. {%Lycium%} virtutem habet siccam et acidam et stypticam.
Facit ad dysentericos et tumores ani, facit et ad subtritiones
femorum vel paronychia.

83. {%Mastice%} composita est ex contrariis virtutibus, et
constringit et mollit. Facit ad stomachi et ventris et epatis vel
omnium intestinorum tumorem. Calefacit enim et siccat nimium.
{%Solvit et ventrem, si quis scripulum mastices collatum cum
calida aqua biberit%}.

84. {%Melanthium%}, quod appellatur git, virtutis est calidae et
siccae, et spissitudinem umorum extenuat, denique catarrum
calefactum ligatum in linteamine exsiccat. Tritum quoque si quis
biberit, ventositate caret. Lumbricos sive in potione datum sive
deforis impositum, id est tritum, occidit. Lepras etiam et
clavulos pedum et verrucas curat. Menstrua quoque provocat.

85. {%Mel%} calefacit et siccat nimium. Habet etiam acritudinem,
nam vulnera sordida purgat.

86. {%Melilotum%} virtutis est mixtae. Et maturat umores et
dispergit. Et plus calidae virtutis est quam frigidae. Ad
oculorum indignationem aqna ipsa cocta utimur.

87. {%Meconi%} nomen est papaver. Frigidam virtutem habet, et
semen eius somniferum est. Agreste papaver plus quam domesticum
infrigidat.

88. {%Mora%} natura habent mediocrem calorem et ventrem relaxant.
Inmatura vero virtutis frigidae et siccae sunt. Vnde et suci
ipsorum tumores faucium curant. {%Si quis quoque mora ipsa
siccaverit et pulverem fecerit, et dederit unum coclearium
dysentericis, magnum remedium est%}.

89. {%Murta%} ex contrariis virtutibus composita est, et obtinet
frigidior virtus quam calidior. Habet quendam tenuem calorem.
Vnde et nimium siccat umores. Compescit diversis modis habita
{%nimios quoque sudores ipsius constringit%}.

90. {%Medulla%} virtutem habet mediocriter malaxantem tumores et
duritias membrorum. Idcirco meliorem medullam cervinam
iudicavimus, exinde vitulinas. Hircorum vero et taurorum acriores
et sicciores sunt. {%Denique hircinis medullis ad dysentericos
utimur cum sucis oryzae%}.

91. {%Meon%} calidam et siccam virtutem habet. Vnde et urinam
provocat et menstrua.

92. {%Marathrum%}, quod appellatur feniculum, virtutem calidam et
siccam habet mediocriter. Vnde et lac generat et menstrua
provocat et urinas. {%Radices vero ipsius si quis coxerit et
deinde fomentaverit, acumen oculorum reddet%}.

93. {%Nitrum%} virtutem habet siccam et umores dispergit.

94. {%Narcissi%} herbae radix virtutem habet siccam in tantum ut
vulnera maiora recentia consolidet et tenontum praecii siones.

95. {%Nymfaeae%} herbae radix vel semen virtutem habet siccam ut
minime urat. Continet etiam ventris fluxus et insomn<i>ari minime
permittit. Iuvat et dysentericos. Nymfaea vero herba quae
radicem albam habuerit, virtutis fortioris est, et facit ad
profluvium mulieris, si <quis> radicem coxerit in vino nigro
austeri et dederit potionem. Facit hoc etiam nigra similiter
radix ad dysentericos data.

96. {%Nucleus%} virtutis mediocriter calidae est. Et si quis
exinde frequenter acceperit, ventositatem patitur. Generat etiam
semen et ad venerem provocat, et si quis perseveraverit edendo,
umores pessimos facit.

97. {%Nuces%} virtutem habent calidam et mediocrem, velut oleum
dulce. Cortex vero earum viridis habet virtutem siccam et
stypticam nimium. Et sucus eius ad tumores faucium et ad
putredines facit.

98. {%Nasturcium%} virtutem habet calidam et acrem, et
ventositatem solvit et {%urinas provocat et lumbricos occidit,
<si> et contusum super umbilicum posuerit%}.

99. {%Origanum%} virtutem calidam et siccam habet, et spissos
umores attenuat et praecidit. {%Denique facit ad catarrum et
dolorem lateris, si quis cum oxymeli coctum dederit%}.
Tragoriganum vero habet quandam partem stypticam.

100. {%Oleum%} dulce mediocriter calidum est. Hispanum vero quod
ex viride vel inmatura oliva colligitur frigidum est.

101. {%Oryza%} habet stypticam virtutem, denique et ventrem
constringit.

102. {%Orchis%}, quae etiam serapias nuncupatur, virtutis siccae
est. Hortatur ad venerem, si quis eam dederit cum vino bibendam.
Tumores quoque exsiccat, si cataplasmata fuerit. Sordes etiam
vulneris purgat. Facit et ad ignem sacrum, constringit et
ventrem.

103. {%Opopanax%} virtutem calidam et siccam <habet et> malaxat
duritias totius corporis et constrictiones {%nervi%} calefacit et
spargit et siccat.

104. {%Oleastrum%} virtutem habet calidissimam, semen vero ipsius
calidioris virtutis est. {%Renum lapides <in>arenam confractos
deducit%}.

105. {%Opus cyrenaicus%} omnium calidior et tenuis est, unde et
tumores spargit. Nec non et <alii> nimium calidi sunt et
ventositatem faciunt, id est medicus et syriacus.

106. {%Ostreae%} testa sive conchylii seu coclea, omnia combusta
virtutis sunt nimiae praecipue si quis ostreae testam combusserit
et pulverem fecerit, facit ad fistulas vel ad altitudinem
vulneris. Omnium vero testarum pulveres dentes nitidiores
faciunt, et gingivas consolidant, {%tollunt etiam cruditiones
ventris post partum mulierum%}.

107. {%Petroselinum%} virtutem habet calidam et siccam. Nimie
etiam acre et amarum <est>, menstrua quoque et urinas provocat.
Et renes purgat et ventositates solvit.

108. {%Pix sicca%} quidem calefacit nimium et siccat. Liquida
vero extenuat, denique facit ad suspirium <et> ad eos qui pus
eiectant, si quis ex cocliari cum melle mixtum et despumatum
velut electarium dederit. Vngues quoque leprosos cum ceroto mixta
purgat, impetigines curat et tumores indigestos praecordiorum
durat, si cum cataplasmate commixta fuerit. Fortiorem ergo
liquida virtutem habet.

109. {%Pomfolyx%} si lota fuerit sicciorem virtutem habet et ad
omnia maligna vulnera. Et sine acritudine siccat, et aptum maxime
medicamen cancromaticis.

110. {%Piper longum%} quod primo nascitur sicut nuclei flores,
est virtutis umectioris ad comparationem. Piper vero album
acerbum est et habet virtutem calidam acriorem et austeriorem
nigro pipere. {%Stomaclium confortat%}. Nigrum vero piper siccum.
Et tamen nigrum et album virtutis calidae et siccae nimium sunt.

111. {%Prasium%} herba calida et sicca est nimium. Epatis et
splenis constrictiones solvit, pectus quoque et pulmones purgat,
menstrua etiam provocat, et per nares aurigines purgat, et ad
diuturnos dolores aurium facit.

112. {%Pyrethri%} radix causticam virtutem habet. Denique dentium
dolores qui per frigorem eveniunt sanat, {%si quis eam coxerit
in vino et dederit in ore tenendam%}. Facit et ad frigora, si
quis eam coxerit in oleo et ante accessionem fricaverit. Facit
etiam et ad stuporem et paralysin membrorum.

113. {%Propolis%} calefacit et spargit et extenuat. Facit etiam
et ad tumores et duritias, tam sola quam etiam cum aliis
commixta. Sed specialiter facit ad furunculos, si tunsa imposita
fuerit.

114. {%Quercus%} [quae] appellatur graece drys. Omnes partes
huius arboris virtutem stypticam habent, plus vero membranum quod
subtus cortice et infra glandem stypticum nimium creditur esse.
Facit ad profluvium mulierum, ad eos qui sanguinem dant et ad
dysentericos et ad ventris fluxum. Folia vero arboris faciunt ad
vulnera recentia, si tunsa cataplasmaveris.

115. {%Radix%} id est rafanus calidam et siccam virtutem habet
nimium. Semen quoque eius fortius ipsa radice est. Radix etiam
umores dispergit et urinas provocat et livores de facie tollit,
si tunsa cataplasmata fuerit.

116. {%Reum ponticum%} mixtae virtutis est et habet in se quendam
tenuem frigorem et calorem, et extenuat spissos umores. Facit
etiam ad anhelitum, tollit quoque et livores, et cum aceto tritum
impetigines curat. Facit et ad eos qui sanguinem iactant, fluxum
ventris patiuntur aut dysenteriam. {%Si quis pulveris fecerit in
potionem scripula tria cum vino austeri, etiam et ad epar
facit%}.

117. {%Rosa%} mixtae virtutis est et constat ex aquosa et
mediocriter calida. Habet etiam stypticam et amaram.

118. {%Resinae%} onmes virtutem habent calidam et siccam et
diaforeticam quandam plus aliae aliae vero minus. Et anteponitur
onmibus scinina, quae appellatur {%mastice%}, quoniam paucissimae
stypticae virtutis est, unde et ad stomachi et ad ventris et ad
epatis defectiones et tumores adiutorium optimum est, et leniter
siccat, quoniam virtutis acrioris minime est. {%Terebinthina%}
tenuiorem virtutem aliis habet et melius spargit et vaporat
mastice. Idcirco et scabias curat et de profundo ad se trahit.

119. {%Storax%} calefacit et mollit et maturat. Idcirco et tussim
et catarrum et pituitam et raucos curat et menstrua provocat, si
quis triti in potionem cum vino dederit {%scripula tria%}.

120. {%Schoenuanthus%} virtutem habet mediocriter <calidam et
stypticam>, et provocat urinas, et menstrua facit. Etiam ad
tumores stomachi ventris et epatis.

121. {%Scilla%} virtutem habet calidam, et incidit spissos
umores. Idcirco melius est eam assare aut coquere et ita uti,
quoniam acritudo eius nimia est.

122. {%Smyrna%}, quae appellatur murra, calida et sicca nimium
est. Et plagas capitis pulvis ipsius consolidat et lumbricos
interficit, {%si quis scripulum%} in potionem dederit.

123. {%Stear%}, id est adipes diversi. Adipes virtutem porcini
habent calidam et umectam, sicut et oleum. Faciunt ad omnes
tumores, si cum cataplasmatis commixti fuerint. Adipes hircini
sicciorem virtutem habent quam porcini, unde morsus intestini qui
ex acritudine umorum vel dysentericos cum clysterio curamus, et
solacium praebetur doloribus. Adipes anserini tenuiorem virtutem
habent. Denique causas coli cum clysterio curamus vel oleo
anetino. Similis virtutis sunt et adipes gallinacii. Taurini
adipes calidiorem virtutem habent et sicciorem. Sed adipes
leonini, ut taurini, calidiores. Et siccescunt et plus
calefaciunt et spargunt et extenuant leonini adipes quam adipes
omnium quadrupedum. Vrsini vero calidam virtutem et tenuem habent
et tineas curant. Omnes itaque adipes quantum inveteraverint,
tantum calidiores fiunt <magis> et extenuant et siccant umores.

124. {%Smyrnium%}, id est semen holusatri, calidum et siccum et
umidum, et urinas et menstrua provocat.

125. {%Tithymali%} omnes virtutem calidam et acriorem habent, et
fortior est primo liquor eorum, secundo fructus et folia, tertio
radices. Vnde coctae in aceto ad dentium dolores faciunt,
praecipue ad comestiores eorum. Liquor vero ipsorum capillos
vellit, et si frequenter unxeris, capilli ipsi arescunt et
pereunt. Tollunt etiam verrucas, curant impetiginem.

126. {%Titanos%}, quae appellatur calx viva, vehementer comburit,
extincta vero fideliter urit sed parum.

127. {%Tragacanthus%} similis in virtute cummi est. Et similiter
lenius aegritudines umorum exsiccat. Ad renes.

128. <{%Terebinthus%} ... > nam et cortex et fructus virtutem
stypticam habent, sed et calefaciunt et siccant. Et nimium
virides si fuerint, minus calefaciunt et siccant. Et si siccae
fuerint, et urinas provocant et splenem curant.

129. {%Tribolus%} virtutem habet frigidam. Et agrestis habet
siccam et stypticam virtutem, alter autem umectus est. Et facit
agrestis ad lapides renum, si coctus in aqua datus fuerit.

130. {%Vva passa%} virtutem calidam et stypticam habet, et
maturat umores corruptos et stomachum confortat. Denique et ad
potiones stomachi et epatis commiscetur, et est adiutorium
optimum.

131. {%Venta%} virtutem stypticam et frigidam habet. Idcirco et
fluxum ventris continet.

132. {%Viscus%} virtutem habet calidam et trahit de profundo
umores, non solum tenues sed etiam spissos, et solvit et spargit.
Continuo itaque minime calefacit, sed tardius.

(133). Folia vero ipsius {%Violae%} virtutem habent frigidam et
umectam. Idcirco faciunt et singula et cum polentis commixta ad
tumores ex fervore nascentes. Faciunt et admixta [...] fervorem
et oculorum.

134. {%Xanthium%} herba, quae et fasganon nuncupatur, id est
gladiolus. Fructus eius calidus est et umores dispergit.

135. {%Xyris%} herba, quae ab aliis appellatur iris, virtutis
calidae est et extenuat umores spissos et evaporat et siccat.

