digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De sepulchris



Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Gromatici Veteres, ex recensione C. Lachmanni, diagrammata
edidit A. Rudorffius, Berolini 1848, 271-272.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 DE SEPVLCHRIS.  

[IMP. TIBERIVS CAESAR TRIVMVIRIS IVLIO M. ANTONIO ET LEPIDO. De
ea lege agrorum custodienda et limitum fide constare oportet,
quem admodum decumanis antehac adsignatum est, cum ager diuisus
militi traderetur, ut extremis ac conpaginantibus agros limitibus
uel uiis monumenta sepulchraue sacrarentur. Nam] quidam rationem
agrorum per eas recturas putant obseruari, quo uergant itinera
ante colonias munita: in quibus si monumenta constituta [uel
constituuntur], putant esse finalia.

Nam monumentum plurimis est constitutum rationibus. Est unum quod
ad itinera publica propter testimonium perennitatis est
constitutum [uel quod constituitur]: quod rationem finium non
recipit, nisi forte inter conuenientes ager diuisus pactione
fuerit. Est et aliud quod proximis aedibus suis unus quis miles
uel consors condidit in portionibus suis, ut ad progeniem futuram
testis loco haredibusue suis uice instrumentorum tabellarumue
possessionis causam monstrauerit: quod aeque nullam limitum
recipit rationem. Est et aliud quod longe ab aedibus [uel itinera
publica] constitutum [id] est iuxta legem Semproniam et Iuliam,
quod kardinibus et decimanis esse constitutum monstratur: quod
rationem finium recipere uidetur, id est concurrentium linearum
adque secantium se inuicem, et ordinem in utrosque custodit,
limitum rationem discernens. Nam et alia intra agros sunt sita,
quae partes limitum seruant et iuxta perennem rationem unam
lineam mittunt: haec iugerationis modum seruandi causa sunt sita;
quibus etiam termini lapidei adpositi certam distinctionem dant:
quos apparet non ad finem nec rationem eorum limitum qui maiorem
modum agri respiciunt pertinere.

Eorum igitur sepolchrorum sequenda est constitutio, quae extremis
finibus concurrentibus plures decursus agrorum spectant adque
multo longiores discretiones linearum perennes admittunt.

Sunt etiam monumenta in itineribus constituta quae fidem publicam
tenent: si tamen idem uiae publicae cursus finitimus repperitur,
finalia esse arbitramur. Omne enim monumentum dominorum nomina
testatur, quae ad iura possessionum pertinere noscuntur.

[Et ideo hanc legem dedimus rationemue declarauimus, ut aere
contineatur. Data Rom. kal. april. Tiberio Caesare consule in
aede Veneris genetricis.]






{Fig: IMG 1 }

