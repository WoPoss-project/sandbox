digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epitoma rei militaris

Flavius Vegetius Renatus

Correzione linguistica: Nadia Rosso

Codifica XML: Nadia Rosso

2011 DigilibLT, Vercelli

Fonte: Vegetius, Epitoma rei militaris, edited by M. D. Reeve,
Oxford 2004.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

FLAVII VEGETI RENATI
VIRI ILLVSTRIS COMITIS
EPITOMA REI MILITARIS
LIBRI NVMERO QVATTVOR
INCIPIVNT FELICITER
Primus liber electionem edocet iuniorum, ex quibus locis vel
quales milites probandi sint aut quibus armorum exercitiis
imbuendi.
Secundus liber veteris militiae continet morem, ad quem pedestris
institui possit exercitus.
Tertius liber omnia artium genera quae terrestri proelio
necessaria videntur exponit.
Quartus liber universas machinas quibus vel oppugnantur civitates
vel defenduntur enumerat; navalis quoque belli praecepta
subnectit.
In omni autem proelio non tam multitudo et virtus indocta quam
ars et exercitium solent praestare victoriam.
 I. INCIPIVNT CAPITVLA LIBRI PRIMI  


I Romanos omnes gentes sola armorum exercitatione vicisse
II Ex quibus regionibus tirones legendi sint
III Vtrum ex agris an ex urbibus utiliores sint tirones
IIII Cuius aetatis tirones probandi sint
V Qua statura iuniores probandi sint
VI Ex vultu et positione corporis agnosci in eligendo qui
meliores possint esse tirones
VII Cuius artis tirones vel eligendi sint vel respuendi
VIII Quando tirones signandi sint
VIIII Ad gradum militarem et cursum et saltum exercendos tirones
X Ad usum natandi exercendos tirones
XI Quemadmodum ad scuta viminea vel ad palos antiqui exercebant
tirones
XII Non caesim sed punctim ferire docendos tirones
XIII Armaturam docendos tirones
XIIII Tirones exercendos ad missilia iacienda
XV Sagittis diligenter tirones imbuendos
XVI Ad iactandos lapides fundis exercendos tirones
XVII De exercitio plumbatarum
XVIII Quemadmodum ad ascendendos equos tirones exercendi sint
XVIIII Ad portandum pondus exercendos tirones
XX Quo armorum genere usi sint antiqui
XXI De munitione castrorum
XXII In qualibus locis constituenda sint castra
XXIII Quali specie castra delinianda sint
XXIIII Quo genere munienda sint castra
XXV Quemadmodum munienda sint castra cum hostis immineat
XXVI Quemadmodum exerceantur tirones ut in acie ordines et
intervalla custodiant
XXVII Quantum spatium ire vel redire debeant vel quotiens in
mense exerceri cum educuntur milites ambulatum
XXVIII De adhortatione rei militaris Romanaeque virtutis

[1]Antiquis temporibus mos fuit bonarum artium studia mandare
litteris atque in libros redacta offerre principibus, quia neque
recte aliquid inchoatur nisi post Deum faverit imperator neque
quemquam magis decet vel meliora scire vel plura quam principem,
cuius doctrina omnibus potest prodesse subiectis.[2] Quod
Octavianum Augustum ac bonos dehinc principes libenter habuisse
frequentibus declaratur exemplis. Sic regnantium testimoniis
crebuit eloquentia dum non culpatur audacia.
[3] Hac ego imitatione compulsus dum considero clementiam vestram
ausibus litterarum magis ignoscere posse quam ceteros, tanto
inferiorem me antiquis scriptoribus esse vix sensi,[4] licet in
hoc opusculo nec verborum concinnitas sit necessaria nec acumen
ingenii sed labor diligens ac fidelis, ut quae apud diversos
historicos vel armorum disciplinam docentes dispersa et involuta
celantur pro utilitate Romana proferantur in medium.
[5] De dilectu igitur atque exercitatione tironum per quosdam
gradus et titulos antiquam consuetudinem conamur ostendere,[6]
non quo tibi, imperator invicte, ista videantur incognita, sed ut
quae sponte pro rei publicae salute disponis agnoscas olim
custodisse Romani imperii conditores et in hoc parvo libello
quicquid de maximis rebus semperque necessariis requirendum
credis invenias.

 I ROMANOS OMNES GENTES SOLA ARMORVM EXERCITATIONE VICISSE  


[2]Nulla enim alia re videmus populum Romanum orbem subegisse
terrarum nisi armorum exercitio, disciplina castrorum usuque
militiae.[3] Quid enim adversus Gallorum multitudinem paucitas
Romana valuisset?[4] Quid adversus Germanorum proceritatem
brevitas potuisset audere?[5] Hispanos quidem non tantum numero
sed et viribus corporum nostris praestitisse manifestum est;
Afrorum dolis atque divitiis semper impares fuimus; Graecorum
artibus prudentiaque nos vinci nemo dubitavit.[6] Sed adversus
omnia profuit tironem sollerter eligere, ius, ut ita dixerim,
armorum docere, cotidiano exercitio roborare, quaecumque evenire
in acie atque in proeliis possunt omnia in campestri meditatione
praenoscere, severe in desides vindicare.[7] Scientia enim rei
bellicae dimicandi nutrit audaciam: nemo facere metuit quod se
bene didicisse confidit.[8] Etenim in certamine bellorum
exercitata paucitas ad victoriam promptior est, rudis et indocta
multitudo exposita semper ad caedem.


 II EX QVIBVS REGIONIBVS TIRONES LEGENDI SINT  


[1] Rerum ordo deposcit ut ex quibus provinciis vel nationibus
tirones legendi sint prima parte tractetur.
[2] Constat quidem in omnibus locis et ignavos et strenuos nasci,
sed tamen et gens gentem praecedit in bello et plaga caeli ad
robur non tantum corporum sed etiam animorum plurimum valet; quo
loco ea quae a doctissimis hominibus comprobata sunt non
omittam.[3] Omnes nationes quae vicinae sunt soli, nimio calore
siccatas, amplius quidem sapere sed minus habere sanguinis dicunt
ac propterea constantiam ac fiduciam comminus non habere
pugnandi, quia metuunt vulnera qui exiguum sanguinem se habere
noverunt.[4] Contra septentrionales populi, remoti a solis
ardoribus, inconsultiores quidem sed tamen largo sanguine
redundantes, sunt ad bella promptissimi.[5] Tirones igitur de
temperatioribus legendi sunt plagis, quibus et copia sanguinis
suppetat ad vulnerum mortisque contemptum et non possit deesse
prudentia, quae et modestiam servat in castris et non parum
prodest in dimicatione consiliis.

 III VTRVM EX AGRIS AN EX VRBIBVS VTILIORES SINT TIRONES  


[1] Sequitur ut utrum de agris an de urbibus utilior tiro sit
requiramus.
De qua parte numquam credo potuisse dubitari aptiorem armis
rusticam plebem, quae sub divo et in labore nutritur, solis
patiens, umbrae neglegens, balnearum nescia, deliciarum ignara,
simplicis animi, parvo contenta, duratis ad omnem laborum
tolerantiam membris, cui gestare ferrum, fossam ducere, onus
ferre, consuetudo de rure est.
[2] Interdum tamen necessitas exigit etiam urbanos ad arma
compelli; qui ubi nomen dedere militiae primum laborare,
decurrere, portare pondus et solem pulveremque ferre condiscant,
parvo victu utantur et rustico, interdum sub divo interdum sub
papilionibus commorentur.[3] Tunc demum ad usum erudiantur
armorum, et si longior expeditio emergit in agrariis plurimum
detinendi sunt proculque habendi a civitatis inlecebris, ut eo
modo et corporibus eorum robur accedat et animis.
[4] Nec inficiandum est post urbem conditam Romanos ex civitate
profectos semper ad bellum, sed tunc nullis voluptatibus, nullis
deliciis frangebantur; sudorem cursu et campestri exercitio
collectum natans iuventus abluebat in Tiberi; idem bellator, idem
agricola, genera tantum mutabat armorum;[5] quod usque adeo
verum est ut aranti Quintio Cincinnato dictaturam constet
oblatam.
Ex agris ergo supplendum robur praecipue videtur exercitus.
Nescioquomodo enim minus mortem timet qui minus deliciarum novit
in vita.

 IIII CVIVS AETATIS TIRONES PROBANDI SINT  


[1] Nunc qua aetate milites legi conveniat exploremus. Et quidem,
si antiqua consuetudo servanda est, incipientem pubertatem ad
dilectum cogendam nullus ignorat;[2] non enim tantum celerius sed
etiam perfectius imbibuntur quae discuntur a pueris. Deinde
militaris alacritas, saltus et cursus ante temptandus est quam
corpus aetate pigrescat;[3] velocitas enim est quae percepto
exercitio strenuum efficit bellatorem.[4] Adulescentes legendi
sunt, sicut ait Sallustius; nam ‘simul ac iuventus belli patiens
erat in castris per laborem usum militiae discebant’.[5] Melius
enim est ut exercitatus iuvenis causetur aetatem nondum advenisse
pugnandi quam doleat praeterisse.[6] Habeat etiam spatium
universa discendi; neque enim parva aut levis ars videtur
armorum, sive equitem sive peditem sagittarium velis imbuere sive
scutatum,[7] armaturae numeros omnes omnesque gestus docere, ne
locum deserat, ne ordines turbet, ut missile et destinato ictu et
magnis viribus iaciat, ut fossam ducere, sudes scienter figere
noverit,[8] tractare scutum et obliquis ictibus venientia tela
deflectere, plagam prudenter vitare, audacter inferre.[9] Huic
taliter instituto tironi pugnare adversus quoslibet hostes in
acie formido non erit sed voluptas.


 V QVA STATVRA IVNIORES PROBANDI SINT  


[1] Proceritatem tironum ad incomam scio semper exactam, ita ut
senos pedes vel certe quinos et denas uncias inter alares equites
vel in primis legionum cohortibus probarentur.[2] Sed tunc erat
amplior multitudo, et plures militiam sequebantur armatam; necdum
enim civilis pars florentiorem abduxerat iuventutem.[3] Si ergo
necessitas exigit, non tam staturae rationem convenit habere quam
virium.[4] Et ipso Homero teste non fallimur, qui Tydeum minorem
quidem corpore sed fortiorem armis fuisse significat.


 VI EX VVLTV ET POSITIONE CORPORIS AGNOSCI IN ELIGENDO QVI
MELIORES POSSINT ESSE TIRONES  


[1] Sed qui dilectum acturus est vehementer intendat ut ex vultu,
ex oculis, ex omni conformatione membrorum, eos eligat qui
implere valeant bellatores.[2] Namque non tantum in hominibus sed
etiam in equis et canibus virtus multis declaratur indiciis,
sicut doctissimorum hominum disciplina comprendit; quod etiam in
apibus Mantuanus auctor dicit esse servandum:


[3]

     Nam duo sunt genera: hic melior, insignis et ore
     et rutilis clarus squamis, ille horridus alter
     desidia latamque trahens inglorius alvum.
     


[4] Sit ergo adulescens Martio operi deputandus vigilantibus
oculis, erecta cervice, lato pectore, umeris musculosis,
valentibus brachiis, digitis longioribus, ventre modicus, exilior
clunibus, suris et pedibus non superflua carne distentis sed
nervorum duritia collectis.[5] Cum haec in tirone signa
deprenderis, proceritatem non magnopere desideres. Vtilius est
enim fortes milites esse quam grandes.


 VII CVIVS ARTIS TIRONES VEL ELIGENDI SINT VEL RESPVENDI  


[1] Sequitur ut cuius artis vel eligendi vel penitus repudiandi
sint milites indagemus.
Piscatores aucupes dulciarios linteones omnesque qui aliquid
tractasse videbuntur ad gynaecea pertinens longe arbitror
pellendos a castris;[2] fabros ferrarios carpentarios macellarios
et cervorum aprorumque venatores convenit sociare militiae.[3]
Et hoc est in quo totius rei publicae salus vertitur, ut tirones
non tantum corporibus sed etiam animis praestantissimi
deligantur. Vires regni et Romani nominis fundamentum in prima
dilectus examinatione consistunt.
[4] Nec leve hoc putetur officium aut passim quibuscumque
mandandum; quod apud veteres inter tam varia genera virtutum in
Sertorio praecipue constat esse laudatum.[5] Iuventus enim cui
defensio provinciarum, cui bellorum est committenda fortuna, et
genere, si copia suppetat, et moribus debet excellere.[6]
Honestas enim idoneum militem reddit, verecundia, dum prohibet
fugere, facit esse victorem. Quid enim prodest si exerceatur
ignavus, si pluribus stipendiis moretur in castris?[7] Numquam
exercitus proficit tempore cuius in probandis tironibus
claudicarit electio.[8] Et quantum usu experimentisque
cognovimus, hinc tot ubique ab hostibus inlatae sunt clades, dum
longa pax militem incuriosius legit, dum honestiores quique
civilia sectantur officia,[9] dum indicti possessoribus tirones
per gratiam aut dissimulationem probantium tales sociantur armis
quales domini habere fastidiunt. A magnis ergo viris magnaque
diligentia idoneos eligi convenit iuniores.

 VIII QVANDO TIRONES SIGNANDI SINT  


[1] Sed non statim punctis signorum inscribendus est tiro
delectus verum ante exercitio pertemptandus, ut utrum vere tanto
operi aptus sit possit agnosci.[2] Et velocitas in illo
requirenda videtur et robur, et utrum armorum disciplinam
ediscere valeat, utrum habeat confidentiam militarem.[3] Plerique
enim, quamvis non improbabiles videantur in specie, tamen
experimentis comprobantur indigni.[4] Repudiandi ergo minus
utiles et in locum eorum strenuissimi subrogandi sunt.[5] In omni
enim conflictu non tam prodest multitudo quam virtus.
[6] Signatis itaque tironibus per cotidiana exercitia armorum est
demonstranda doctrina. Sed huius rei usum dissimulatio longae
securitatis abolevit.[7] Quem invenias qui docere possit quod
ipse non didicit? De historiis ergo vel libris nobis antiqua
consuetudo repetenda est.[8] Sed illi res gestas et eventus
tantum scripsere bellorum, ista quae nunc quaerimus tamquam nota
linquentes.[9] Lacedaemonii quidem et Athenienses aliique
Graecorum in libros rettulere complura quae tactica vocant, sed
nos disciplinam militarem populi Romani debemus inquirere, qui ex
parvissimis finibus imperium suum paene solis regionibus et
mundi ipsius fine distendit.[10] Haec necessitas compulit
evolutis auctoribus ea me in hoc opusculo fidelissime dicere quae
Cato ille Censorius de disciplina militari scripsit,[11] quae
Cornelius Celsus, quae Frontinus perstringenda duxerunt, quae
Paternus, diligentissimus iuris militaris assertor, in libros
redegit, quae Augusti et Traiani Adrianique constitutionibus
cauta sunt.[12] Nihil enim mihi auctoritatis assumo sed horum
quos supra rettuli quae dispersa sunt velut in ordinem epitomata
conscribo.

 VIIII AD GRADVM MILITAREM ET CVRSVM ET SALTVM EXERCENDOS TIRONES  


[1] Primis ergo meditationum auspiciis tirones militarem edocendi
sunt gradum. Nihil enim magis in itinere vel in acie
custodiendum est quam ut omnes milites incedendi ordinem
servent,[2] quod aliter non potest fieri nisi assiduo exercitio
ambulare celeriter et aequaliter discant. Periculum enim ab
hostibus semper gravissimum sustinet divisus et inordinatus
exercitus.[3] Militari ergo gradu viginti milia passuum horis
quinque dumtaxat aestivis conficienda sunt. Pleno autem gradu,
qui citatior est, totidem horis viginti quattuor milia peragenda
sunt.[4] Quicquid addideris iam cursus est, cuius spatium non
potest definiri.
Sed et cursu praecipue adsuefaciendi sunt iuniores, ut maiore
impetu in hostem procurrant,[5] ut loca oportuna celeriter cum
usus advenerit occupent vel adversariis idem facere volentibus
praeoccupent, ut ad explorandum alacriter pergant, alacrius
redeant, ut fugientium facilius terga comprendant.
[6] Ad saltum etiam, quo vel fossae transiliuntur vel impediens
aliqua altitudo superatur, exercendus est miles, ut cum eiusmodi
difficultates evenerint possint sine labore transire.
[7] Praeterea in ipso conflictu ac dimicatione telorum bellator
cum cursu saltuque veniens adversarii praestringit oculos
mentemque deterret priusque plagam infligit quam ille ad cavendum
vel ad resistendum certe se praeparet.[8] De exercitio Gnaei
Pompei Magni Sallustius memorat ‘cum alacribus saltu, cum
velocibus cursu, cum validis vecte certabat’.[9] Neque enim ille
aliter potuisset par esse Sertorio nisi seque et milites
frequentibus exercitiis praeparasset ad proelia.

 X AD VSVM NATANDI EXERCENDOS TIRONES  


[1] Natandi usum aestivis mensibus omnis aequaliter debet tiro
condiscere. Non enim semper pontibus flumina transeuntur, sed et
cedens et insequens natare cogitur frequenter exercitus.[2] Saepe
repentinis imbribus vel nivibus solent exundare torrentes, et
ignorantia non solum ab hoste sed etiam ab ipsis aquis discrimen
incurrit.[3] Ideoque Romani veteres, quos tot bella et continuata
pericula ad omnem rei militaris erudiverant artem, campum
Martium vicinum Tiberi delegerunt in quo iuventus post exercitium
armorum sudorem pulveremque dilueret ac lassitudinem cursus
natandi labore deponeret.[4] Non solum autem pedites sed et
equites ipsosque equos vel lixas, quos galliarios vocant, ad
natandum exercere percommodum est, ne quid imperitis cum
necessitas incumbit eveniat.


 XI QVEMADMODVM AD SCVTA VIMINEA VEL AD PALOS ANTIQVI EXERCEBANT
TIRONES  


[1] Antiqui, sicut invenitur in libris, hoc genere exercuere
tirones: scuta de vimine in modum cratium corrotundata texebant
ita ut duplum pondus cratis haberet quam scutum publicum habere
consuevit,[2] itemque clavas ligneas duplicis aeque ponderis pro
gladiis tironibus dabant,[3] eoque modo non tantum mane sed etiam
post meridiem exercebantur ad palos. Palorum enim usus non solum
militibus sed etiam gladiatoribus plurimum prodest,[4] nec
umquam aut harena aut campus invictum armis virum probavit nisi
qui diligenter exercitatus docebatur ad palum.[5] A singulis
autem tironibus singuli pali defigebantur in terram ita ut nutare
non possent et sex pedibus eminerent;[6] contra illum palum
tamquam contra adversarium tiro cum crate illa et clava velut cum
gladio se exercebat et scuto,[7] ut nunc quasi caput aut faciem
peteret, nunc a lateribus minaretur, interdum contenderet
poplites et crura succidere, recederet adsultaret insiliret,
quasi praesentem adversarium, sic palum omni impetu, omni
bellandi arte temptaret.[8] In qua meditatione servabatur illa
cautela ut ita tiro ad inferendum vulnus insurgeret ne qua parte
ipse pateret ad plagam.


 XII NON CAESIM SED PVNCTIM FERIRE DOCENDOS TIRONES  


[1] Praeterea non caesim sed punctim ferire discebant. Nam caesim
pugnantes non solum facile vicere sed etiam derisere Romani.[2]
Caesa enim, quovis impetu veniat, non frequenter interficit, cum
et armis vitalia defendantur et ossibus; at contra puncta duas
uncias adacta mortalis est; necesse est enim ut vitalia penetret
quicquid immergitur.[3] Deinde, dum caesa infertur, brachium
dextrum latusque nudatur; puncta autem tecto corpore infertur et
adversarium sauciat antequam videat.[4] Ideoque ad dimicandum hoc
praecipue genere usos constat esse Romanos.
Dupli autem ponderis illa cratis et clava ideo dabantur ut cum
vera et leviora tiro arma sumpsisset velut graviore pondere
liberatus securior alacriorque pugnaret.

 XIII ARMATVRAM DOCENDOS TIRONES  


[1] Praeterea illo exercitii genere quod armaturam vocant et
campidoctoribus traditur imbuendus est tiro; qui usus vel ex
parte servatur.[2] Constat enim etiam nunc in omnibus proeliis
armaturas melius pugnare quam ceteros. Ex quo intellegi debet
quantum exercitatus miles inexercitato sit melior, cum armatura
utcumque eruditi reliquos contubernales suos bellandi arte
praecedant.
[3] Ita autem severe apud maiores exercitii disciplina servata
est ut et doctores armorum duplis remunerarentur annonis et
milites qui parum in illa prolusione profecerant pro frumento
hordeum cogerentur accipere[4] nec ante eis in tritico redderetur
annona quam sub praesentia praefecti legionis tribunorum vel
principiorum experimentis datis ostendissent se omnia quae erant
in militari arte complere.
[5] Nihil enim neque firmius neque laudabilius neque felicius est
re publica in qua abundant milites eruditi. Non enim vestium
nitor vel auri argenti gemmarumque copiae hostes aut ad
reverentiam nostram aut ad gratiam inclinant, sed solo terrore
subiguntur armorum.[6] Deinde in aliis rebus, sicut ait Cato, si
quid erratum est, potest postmodum corrigi:[7] proeliorum delicta
emendationem non recipiunt, cum poena statim sequatur
errorem;[8] nam aut confestim pereunt qui ignave imperiteque
pugnaverint aut in fugam versi victoribus ultra pares esse non
audent.

 XIIII TIRONES EXERCENDOS AD MISSIBILIA IACIENDA  


[1] Sed ad inceptum revertor. Tiro qui cum clava exercetur ad
palum hastilia quoque ponderis gravioris quam vera futura sunt
iacula adversum illum palum tamquam adversus hominem iactare
compellitur.[2] In qua re armorum doctor attendit ut magnis
viribus hastile contorqueat, ut destinato ictu vel in palum vel
iuxta dirigat missile. Eo enim exercitio et lacertis robur
adcrescit et iaculandi peritia atque usus adquiritur.


 XV SAGITTIS DILIGENTER TIRONES IMBVENDOS  


[1] Sed prope tertia vel quarta pars iuniorum, quae aptior
potuerit repperiri, arcubus ligneis sagittisque lusoriis illos
ipsos exercenda est semper ad palos.[2] Et doctores ad hanc rem
artifices eligendi et maior adhibenda sollertia ut arcum scienter
teneant, ut fortiter impleant, ut sinistra fixa sit, ut dextra
cum ratione ducatur, ut ad illud quod feriendum est oculus
pariter animusque consentiat, ut sive in equo sive in terra
rectum sagittare doceantur.[3] Quam artem et disci opus est
diligenter et cotidiano usu exercitioque servari.
[4] Quantum autem utilitatis boni sagittarii in proeliis habeant
et Cato in libris de disciplina militari evidenter ostendit et
Claudius pluribus iaculatoribus institutis atque perdoctis hostem
cui prius impar fuerat superavit.[5] Africanus quidem Scipio,
cum adversus Numantinos, qui exercitus populi Romani sub iugum
miserant, esset acie certaturus, aliter se superiorem futurum
esse non credidit nisi in omnibus centuriis lectos sagittarios
miscuisset.

 XVI AD IACTANDOS LAPIDES FVNDIS EXERCENDOS TIRONES  


[1] Ad lapides vero vel manibus vel fundis iaciendos exerceri
diligenter convenit iuniores. Fundarum usum primi Balearium
insularum habitatores et invenisse et ita perite exercuisse
dicuntur ut matres parvos filios nullum cibum contingere sinerent
nisi quem ex funda destinato lapide percussissent.[2] Saepe enim
adversum bellatores cassidibus catafractis loricisque munitos
teretes lapides de funda vel fustibalo destinati sagittis sunt
omnibus graviores, cum membris integris letale tamen vulnus
importent et sine invidia sanguinis hostis lapide ictus
intereat.[3] In omnibus autem veterum proeliis funditores
militasse nullus ignorat. Quae res ideo ab universis tironibus
frequenti exercitio discenda est quia fundam portare nullus est
labor.[4] Et interdum evenit ut in lapidosis locis conflictus
habeatur, ut mons sit aliquis defendendus aut collis; et ab
oppugnatione castellorum sive civitatum lapidibus barbari
fundisque pellendi sunt.


 XVII DE EXERCITIO PLVMBATARVM  


[1] Plumbatarum quoque exercitatio, quos mattiobarbulos vocant,
est tradenda iunioribus. Nam in Illyrico dudum duae legiones
fuerunt quae sena milia militum habuerunt quae quod his telis
scienter utebantur et fortiter Mattiobarbuli vocabantur.[2] Per
hos longo tempore strenuissime constat omnia bella confecta,
usque eo ut Diocletianus et Maximianus, cum ad imperium
pervenissent, pro merito virtutis hos Mattiobarbulos Iovianos
atque Herculianos censuerint appellandos eosque cunctis
legionibus praetulisse doceantur.[3] Quinos autem mattiobarbulos
insertos scutis portare consuerunt, quos si oportune milites
iactent prope sagittariorum scutati imitari videntur officium.[4]
Nam hostes equosque consauciant priusquam non modo ad manum sed
ad ictum missibilium potuerit perveniri.


 XVIII QVEMADMODVM AD ASCENDENDOS EQVOS TIRONES EXERCENDI SINT  


[1] Non tantum autem a tironibus sed etiam ab stipendiosis
militibus salitio equorum districte est semper exacta, quem usum
usque ad hanc aetatem, licet iam cum dissimulatione, pervenisse
manifestum est.[2] Equi lignei hieme sub tecto, aestate
ponebantur in campo; supra hos iuniores primo inermes, dum
consuetudo proficeret, deinde armati cogebantur ascendere.[3]
Tantaque cura erat ut non solum a dextris sed etiam a sinistris
partibus et insilire et desilire condiscerent, evaginatos etiam
gladios vel contos tenentes.[4] Hoc idem assidua meditatione
faciebant, scilicet ut in tumultu proelii sine mora ascenderent
qui tam studiose exercebantur in pace.


 XVIIII AD PORTANDVM PONDVS EXERCENDOS TIRONES  


[1] Pondus quoque baiulare usque ad sexaginta libras et iter
facere gradu militari frequentissime cogendi sunt iuniores,
quibus in arduis expeditionibus necessitas imminet annonam
pariter et arma portandi.[2] Nec hoc credatur esse difficile si
usus accesserit; nihil enim est quod non assidua meditatio
facillimum reddat. Quam rem antiquos milites factitavisse
Vergilio ipso teste cognoscimus, qui ait

[3]

     iniusto sub fasce viam cum carpit et hosti
     ante expectatum positis stat in agmine castris.
     



 XX QVO ARMORVM GENERE VSI SINT ANTIQVI  


[1] Locus exigit ut quo armorum genere vel instruendi vel
muniendi sint tirones referre temptemus.[2] Sed in hac parte
antiqua penitus consuetudo deleta est; nam licet, exemplo
Gothorum et Alanorum Hunnorumque, equitum arma profecerint,
pedites constat esse nudatos.[3] Ab urbe enim condita usque ad
tempus divi Gratiani et catafractis et galeis muniebatur
pedestris exercitus. Sed cum campestris exercitatio interveniente
neglegentia desidiaque cessaret, gravia videri arma coeperunt
quae raro milites induebant;[4] itaque ab imperatore postulant
primo catafractas, deinde cassides se refundere. Sic detectis
pectoribus et capitibus congressi contra Gothos milites nostri
multitudine sagittariorum saepe deleti sunt;[5] nec post tot
clades, quae usque ad tantarum urbium excidia pervenerunt,
cuiquam curae fuit vel catafractas vel galeas pedestribus
reddere.[6] Ita fit ut non de pugna sed de fuga cogitent qui in
acie nudi exponuntur ad vulnera. Quid enim pedes sagittarius sine
catafracta, sine galea, qui cum arcu scutum tenere non potest,
faciat?[7] Quid ipsi draconarii atque signiferi, qui sinistra
manu hastas gubernant, in proelio facient, quorum et capita nuda
constat et pectora?[8] Sed gravis pediti lorica videtur et galea
fortasse raro meditanti, fortasse raro arma tractanti; ceterum
cotidianus usus non laborat, etiam si onerosa gestaverit.[9] Sed
illi qui laborem in portandis veteribus munimentis armorum ferre
non possunt detectis corporibus et vulnera sustinere coguntur et
mortes et, quod est gravius, aut capi aut certe fuga rem publicam
prodere.[10] Sic, dum exercitia laboremque declinant, cum maximo
dedecore trucidantur ut pecudes.
[11] Vnde enim apud antiquos murus dicebatur pedestris exercitus
nisi quod pilatae legiones praeter scuta etiam catafractis
galeisque fulgebant,[12] usque eo ut sagittarii sinistra brachia
manicis munirentur, pedites autem scutati praeter catafractas et
galeas etiam ferreas ocreas in dextris cruribus cogerentur
accipere?[13] Sic erant muniti illi qui in prima acie pugnantes
principes, in secunda hastati, in tertia triarii vocabantur.[14]
Sed triarii genibus positis solebant intra scuta subsidere, ne
stantes vulnerarentur venientibus telis et cum necessitas
postulasset tamquam requieti vehementius invaderent hostes;[15] a
quibus constat saepe factam esse victoriam, cum hastati illi et
qui priores steterant interissent.
[16] Erant tamen apud veteres inter pedites qui dicebantur levis
armatura, funditores et ferentarii, qui praecipue in cornibus
locabantur et a quibus pugnandi sumebatur exordium;[17] sed hi et
velocissimi et exercitatissimi legebantur, nec erant admodum
multi, qui cedentes, si proelii necessitas compulisset, inter
principia legionum recipi solebant, ita ut acies immota
consisteret.
[18] Vsque ad praesentem prope aetatem consuetudo permansit ut
omnes milites pilleis, quos Pannonicos vocant, ex pellibus
uterentur;[19] quod propterea servabatur ne gravis galea
videretur in proelio homini qui gestabat aliquid semper in
capite.
[20] Missilibus autem quibus utebatur pedestris exercitus pila
vocabantur, ferro subtili trigono praefixa unciarum novem sive
pedali, quod in scuto fixum non possit abscidi et loricam
scienter ac fortiter directum facile perrumpit. Cuius generis
apud nos iam rara sunt tela;[21] barbari autem scutati pedites
his praecipue utuntur, quas bebras vocant, et binas etiam ac
ternas in proeliis portant.
[22] Sciendum praeterea, cum missilibus agitur, sinistros pedes
in ante milites habere debere; ita enim vibrandis spiculis
vehementior ictus est.[23] Sed cum ad pilam, ut appellant,
venitur et manu ad manum gladiis pugnatur, tunc dextros pedes in
ante milites habere debent, ut et latera eorum subducantur ab
hostibus, ne possint vulnus accipere, et proximior dextra sit,
quae plagam possit inferre.
[24] Instruendos igitur ac protegendos omni antiquo armorum
genere constat esse tirones.[25] Necesse est enim ut dimicandi
acriorem sumat audaciam qui munito capite vel pectore non timet
vulnus.

 XXI DE MVNITIONE CASTRORVM  


[1] Castrorum quoque munitionem debet tiro condiscere. Nihil enim
neque tam salutare neque tam necessarium invenitur in bello;[2]
quippe, si recte constituta sunt castra, ita intra vallum securi
milites dies noctesque peragunt, etiam si hostis obsideat, quasi
muratam civitatem videantur secum ubique portare.[3] Sed huius
rei scientia prorsus intercidit; nemo enim iam diu ductis fossis
praefixisque sudibus castra constituit.[4] Sic diurno vel
nocturno superventu equitum barbarorum multos exercitus scimus
frequenter afflictos.[5] Non solum autem considentes sine castris
ista patiuntur, sed cum in acie casu aliquo coeperint cedere
munimenta castrorum quo se recipiant non habent et more animalium
inulti cadunt, nec prius moriundi finis fit quam hostibus
voluntas defuerit persequendi.


 XXII IN QVALIBVS LOCIS CONSTITVENDA SINT CASTRA  


[1] Castra autem, praesertim hoste vicino, tuto semper facienda
sunt loco, ut lignorum et pabuli et aquae suppetat copia, et si
diutius commorandum sit loci salubritas eligatur.[2] Cavendum
etiam ne mons sit vicinus aut altior locus qui ab adversariis
captus possit officere.[3] Considerandum ne torrentibus inundari
consueverit campus et hoc casu vim patiatur exercitus.
[4] Pro numero autem militum vel impedimentorum munienda sunt
castra, ne maior multitudo constipetur in parvis neve paucitas in
latioribus ultra quam oportet cogatur extendi.

 XXIII QVALI SPECIE CASTRA DELINIANDA SINT  


[1] Interdum autem quadrata, interdum trigona, interdum
semirotunda, prout loci qualitas aut necessitas postulaverit,
castra facienda sunt.[2] Porta autem quae appellatur praetoria
aut orientem spectare debet aut illum locum qui ad hostes
respicit, aut si iter agitur illam partem debet attendere ad quam
est profecturus exercitus; intra quam primae centuriae, hoc est
cohortes, papiliones tendunt et dracones et signa constituunt.[3]
Decumana autem porta quae appellatur post praetorium est, per
quam delinquentes milites educuntur ad poenam.


 XXIIII QVO GENERE MVNIENDA SINT CASTRA  


[1] Castrorum autem diversa triplexque munitio est. Nam si nimia
necessitas non premit, caespites circumciduntur e terra et ex his
velut murus instruitur, altus tribus pedibus supra terram, ita
ut in ante sit fossa de qua levati sunt caespites; deinde
tumultuaria fossa fit lata pedes novem, alta pedes septem.[2] Sed
ubi vis acrior imminet hostium, tunc legitima fossa ambitum
convenit munire castrorum, ita ut duodecim pedes lata sit et alta
sub linea, sicut appellant, pedes novem;[3] supra autem saepibus
hinc inde factis quae de fossa egesta fuerit terra congeritur et
crescit in altum quattuor pedes.[4] Sic fit ut sit tredecim
pedibus alta et duodecim lata; supra quam sudes de lignis
fortissimis, quas milites portare consueverant, praefiguntur.[5]
Ad quod opus ligones rastra qualos aliaque utensilium genera
habere convenit semper in promptu.


 XXV QVEMADMODVM MVNIENDA SINT CASTRA CVM HOSTIS IMMINEAT  


[1] Sed facile est absentibus adversariis castra munire, verum si
hostis incumbat tunc omnes equites et media pars peditum ad
propulsandum impetum ordinantur in acie, reliqui post ipsos
ductis fossis muniunt castra, et per praeconem indicatur quae
centuria prima, quae secunda, quae tertia, opus omne
compleverit.[2] Post hoc a centurionibus fossa inspicitur ac
mensuratur et vindicatur in eos qui neglegentius fuerint
operati.[3] Ad hunc ergo usum instituendus est tiro, ut cum
necessitas postulaverit sine perturbatione et celeriter et caute
possit castra munire.


 XXVI QVEMADMODVM EXERCEANTVR TIRONES VT IN ACIE ORDINES ET
INTERVALLA CVSTODIANT  


[1] Nihil magis prodesse constat in pugna quam ut assiduo
exercitio milites in acie dispositos ordines servent, necubi
contra quam expedit aut conglobent agmen aut laxent.[2] Nam ut
constipati perdunt spatia pugnandi et sibi invicem impedimento
sunt, ita rariores atque interlucentes aditum perrumpendi
hostibus praestant;[3] necesse est autem statim metu universa
confundi si intercisa acie ad dimicantium terga hostis
accesserit.[4] Producendi ergo tirones sunt semper ad campum et
secundum matriculae ordinem in aciem dirigendi, ita ut primo
simplex extensa sit acies, ne quos sinus, ne quas habeat
curvaturas, ut aequali legitimoque spatio miles distet a
milite.[5] Tunc praecipiendum ut subito duplicent aciem, ita ut
in ipso impetu is ad quem respondere solent ordo servetur.[6]
Tertio praecipiendum ut quadratam aciem repente constituant, quo
facto in trigonum, quem cuneum vocant, acies ipsa mutanda est;[7]
quae ordinatio plurimum prodesse consuevit in bello. Iubetur
etiam ut instruant orbes, quo genere, cum vis hostium
interruperit aciem, resisti ab exercitatis militibus consuevit,
ne omnis multitudo fundatur in fugam et grave discrimen
immineat.[8] Haec si iuniores assidua meditatione perceperint
facilius in ipsa dimicatione servabunt.


 XXVII QVANTVM SPATIVM IRE VEL REDIRE DEBEANT VEL QVOTIENS IN
MENSE EXERCERI CVM EDVCVNTVR MILITES AMBVLATVM  


[1] Praeterea et vetus consuetudo permansit et divi Augusti atque
Adriani constitutionibus praecavetur ut ter in mense tam equites
quam pedites educantur ambulatum; hoc enim verbo hoc exercitii
genus nominant.[2] Decem milia passuum armati instructique
omnibus telis pedites militari gradu ire ac redire iubebantur in
castra, ita ut aliquam itineris partem cursu alacriore
conficerent.[3] Equites quoque divisi per turmas armatique
similiter tantum itineris peragebant, ita ut ad equestrem
meditationem interdum sequantur, interdum cedant et recursu
quodam impetus reparent.[4] Non solum autem in campis sed etiam
in clivosis et arduis locis et descendere et ascendere utraque
acies cogebatur, ut nulla res vel casu prorsus pugnantibus posset
accidere quam non ante boni milites assidua exercitatione
didicissent.


 XXVIII DE ADHORTATIONE REI MILITARIS ROMANAEQVE VIRTVTIS  


[1] Haec fidei ac devotionis intuitu, imperator invicte, de
universis auctoribus qui rei militaris disciplinam litteris
mandaverunt in hunc libellum enucleata congessi, ut in dilectu
atque exercitatione tironum si quis diligens velit existere ad
antiquae virtutis imitationem facile corroborare possit
exercitum.[2] Neque enim degeneravit in hominibus Martius calor
nec effetae sunt terrae quae Lacedaemonios, quae Athenienses,
quae Marsos, quae Samnites, quae Paelignos, quae ipsos progenuere
Romanos.[3] Nonne Epiri armis plurimum aliquando valuerunt?
Nonne Macedones ac Thessali superatis Persis usque ad Indiam
bellando penetrarunt?[4] Dacos autem et Moesos et Thracas in
tantum bellicosos semper fuisse manifestum est ut ipsum Martem
fabulae apud eos natum esse confirment.[5] Longum est si
universarum provinciarum vires enumerare contendam, cum omnes in
Romani imperii dicione consistant.[6] Sed longae securitas pacis
homines partim ad delectationem otii, partim ad civilia
transduxit officia.[7] Ita cura exercitii militaris primo
neglegentius agi, postea dissimulari, ad postremum olim in
oblivionem perducta cognoscitur.[8] Nec aliquis hoc superiore
aetate accidisse miretur, cum post primum Punicum bellum viginti
et quod excurrit annorum pax ita Romanos illos ubique victores
otio et armorum desuetudine enervaverit ut secundo Punico bello
Hannibali pares esse non possent.[9] Tot itaque consulibus, tot
ducibus, tot exercitibus amissis, tunc demum ad victoriam
pervenerunt cum usum exercitiumque militare condiscere
potuerunt.[10] Semper ergo legendi et exercendi sunt iuniores.
Vilius enim constat erudire armis suos quam alienos mercede
conducere.

 II. INCIPIVNT CAPITVLA LIBRI SECVNDI  


I In quot genera dividatur res militaris
II Quid inter legiones et auxilia intersit
III Quae causa exhauriri fecerit legiones
IIII Quotenas legiones antiqui ad bellum duxerint
V Quemadmodum legio constituatur
VI Quot cohortes in una sint legione, item quot milites in una
cohorte sint
VII Nomina et gradus principiorum legionis
VIII Nomina eorum qui antiquos ordines duxerunt
VIIII De officio praefecti legionis
X De officio praefecti castrorum
XI De officio praefecti fabrorum
XII De officio tribuni militum
XIII De centuriis atque uexillis peditum
XIIII De turmis equitum legionariorum
XV Quemadmodum legionum acies instruantur
XVI Quemadmodum triarii vel centuriones armentur
XVII Commissa pugna gravem armaturam stare pro muro
XVIII Nomina militum et gradus in scutis eorum aversis scribenda
XVIIII Praeter corporis robur notarum vel computandi artem in
tironibus eligendam
XX Donativi partem dimidiam debent apud signa milites sequestrare
servandam
XXI In legione ita fieri promotiones ut per omnes cohortes
transeant qui promoventur
XXII Quid inter tubicines et cornicines et classicum intersit
XXIII De exercitatione militum
XXIIII Exempla adhortationum exercitii militaris de aliis artibus
tracta
XXV Enumeratio ferramentorum vel machinarum legionis

[1] Instituta maiorum partis armatae plenissime clementiam
vestram peritissimeque retinere continuis declaratur victoriis ac
triumphis, siquidem indubitata adprobatio artis sit rerum semper
effectus.[2] Verum tranquillitas tua, imperator invicte, altiore
consilio quam mens poterat terrena concipere ex libris antiqua
desiderat, cum ipsam antiquitatem factis recentibus antecedat.[3]
Igitur cum haec litteris breviter comprehendere maiestati
vestrae non tam discenda quam recognoscenda praeciperer, certavit
saepius devotio cum pudore.[4] Quid enim audacius quam domino ac
principi generis humani, domitori omnium gentium barbararum,
aliquid de usu ac disciplina insinuare bellorum, nisi forte quod
ipse iussisset fieri, quod ipse gessisset?[5] Et rursus tanti
imperatoris non oboedire praeceptis plenum sacrilegii videbatur
atque periculi.[6] Miro itaque more in parendo audax factus sum
dum metuo videri audacior si negassem.[7] Ad quam temeritatem
praecedens me indulgentiae vestrae perennitas animavit.[8] Nam
libellum de dilectu atque exercitio tironum dudum tamquam famulus
optuli,[9] non tamen culpatus abscessi; nec formido iussum
adgredi opus cum spontaneum cessit inpune.


 I IN QVOT GENERA DIVIDATVR RES MILITARIS  


[1] Res igitur militaris, sicut Latinorum egregius auctor
carminis sui testatur exordio, armis constat et viris.[2] Haec in
tres dividitur partes, equites pedites classem. Equitum alae
dicuntur ab eo quod ad similitudinem alarum ab utraque parte
protegant acies; quae nunc vexillationes vocantur a velo, quia
velis, hoc est flammulis, utuntur.[3] Est et aliud genus equitum
qui legionarii vocantur propterea quod conexi sunt legioni; ad
quorum exemplum ocreati sunt equites instituti.[4] Classis item
duo genera sunt, unum liburnarum, aliud lusoriarum. Equitibus
campi, classibus maria vel flumina, peditibus colles, urbes,
plana et abrupta servantur.[5] Ex quo intellegitur magis rei
publicae necessarios pedites, qui possunt ubique prodesse; et
maior numerus militum sumptu et expensa minore nutritur.
[6] Exercitus ex re ipsa atque opere exercitii nomen accepit, ut
ei numquam liceret oblivisci quod vocabatur.
[7] Verum ipsi pedites in duas divisi sunt partes, hoc est in
auxilia et legiones.[8] Sed auxilia a sociis vel foederatis
gentibus mittebantur; Romana autem virtus praecipue in legionum
ordinatione praepollet.[9] Legio autem ab eligendo appellata est,
quod vocabulum eorum desiderat fidem atque diligentiam qui
milites probant.[10] In auxiliis minor, in legionibus longe
amplior consuevit militum numerus adscribi.

 II QVID INTER LEGIONES ET AVXILIA INTERSIT  


[1] Denique Macedones Graeci Dardani phalanges habuerunt, ut in
una phalange armatorum octo milia censerentur.[2] Galli atque
Celtiberi pluresque barbarae nationes catervis utebantur in
proelio, in quibus erant sena milia armatorum.[3] Romani legiones
habent, in quibus singulis sena milia, interdum amplius,
militare consuerunt.
[4] Quid autem inter legiones et auxilia interesse videatur
expediam.[5] Auxiliares cum ducuntur ad proelium, ex diversis
locis, ex diversis numeris venientes nec disciplina inter se nec
notitia nec affectione consentiunt;[6] alia instituta, alius
inter eos est usus armorum. Necesse est autem tardius ad
victoriam pervenire qui discrepant antequam dimicent.[7] Denique,
cum in expeditionibus plurimum prosit omnes milites unius
praecepti significatione converti, non possunt aequaliter iussa
complere qui ante pariter non fuerunt.[8] Tamen haec ipsa si
sollemnibus diversisque exercitiis prope cotidie roborentur non
mediocriter iuvant.[9] Nam legionibus semper auxilia tamquam
levis armatura in acie iungebantur, ut in his proeliandi magis
adminiculum esset quam principale subsidium.[10] Legio autem
propriis cohortibus plena cum gravem armaturam, hoc est principes
hastatos triarios antesignanos, item levem armaturam, hoc est
ferentarios sagittarios funditores ballistarios,[11] cum proprios
et sibi insitos equites legionarios hisdem matriculis teneat,
cum uno animo parique consensu castra muniat, aciem instruat,
proelium gerat, ex omni parte perfecta, nullo extrinsecus
indigens adiumento, quantamlibet hostium multitudinem superare
consuevit.[12] Documentum est magnitudo Romana, quae semper cum
legionibus dimicans tantum hostium vicit quantum vel ipsa voluit
vel rerum natura permisit.

 III QVAE CAVSA EXHAVRIRI FECERIT LEGIONES  


[1] Legionum nomen in exercitu permanet hodieque, sed per
neglegentiam superiorum temporum robur infractum est, cum
virtutis praemia occuparet ambitio et per gratiam promoverentur
milites, qui promoveri consueverant per laborem.[2] Deinde
contubernalibus completis stipendiis per testimoniales ex more
dimissis non sunt alii substituti.[3] Praeterea necesse est
aliquantos morbo debilitari atque dimitti, aliquantos deserere
vel diversis casibus interire, ut nisi annis singulis, immo
singulis paene mensibus, in recedentium locum iuniorum turba
succedat, quamvis copiosus exhauriatur exercitus.[4] Est et alia
causa cur attenuatae sint legiones: magnus in illis labor est
militandi, graviora arma, plura munera, severior disciplina.[5]
Quod vitantes plerique in auxiliis festinant militiae sacramenta
percipere, ubi et minor sudor et maturiora sunt praemia.
[6] Cato ille Maior, cum et armis invictus esset et consul
exercitus saepe duxisset, plus rei publicae credidit profuturum
si disciplinam militarem conferret in litteras;[7] nam unius
aetatis sunt quae fortiter fiunt, quae uero pro utilitate rei
publicae scribuntur aeterna sunt. Idem fecerunt alii complures,
sed praecipue Frontinus, divo Traiano ab eiusmodi comprobatus
industria.[8] Horum instituta, horum praecepta, in quantum valeo,
strictim fideliterque signabo.[9] Nam cum easdem expensas faciat
et diligenter et neglegenter exercitus ordinatus, non solum
praesentibus sed etiam futuris saeculis proficit si provisione
maiestatis tuae, imperator Auguste, et fortissima dispositio
reparetur armorum et emendetur dissimulatio praecedentum.

 IIII QVOTENAS LEGIONES ANTIQVI AD BELLVM DVXERINT  


[1] In omnibus auctoribus invenitur singulos consules adversum
hostes copiosissimos non amplius quam binas duxisse legiones
additis auxiliis sociorum;[2] tanta in illis erat exercitatio,
tanta fiducia, ut cuivis bello duae legiones crederentur posse
sufficere.[3] Quapropter ordinationem legionis antiquae secundum
normam militaris iuris exponam.[4] Quae descriptio si obscurior
aut impolitior videbitur, non mihi sed difficultati ipsius rei
convenit imputari. Attento itaque animo saepius relegenda sunt,
ut memoria intellegentiaque valeant comprehendi.[5] Necesse est
enim invictam esse rem publicam cuius imperator militari arte
percepta quantos voluerit facit exercitus bellicosos.


 V QVEMADMODVM LEGIO CONSTITVATVR  


[1] Diligenter igitur lectis iunioribus animis corporibusque
praestantibus, additis etiam exercitiis cotidianis quattuor vel
eo amplius mensum, iussu auspiciisque invictissimi principis
legio formatur.[2] Nam victuris in cute punctis milites scripti,
cum matriculis inseruntur, iurare solent, et ideo militiae
sacramenta dicuntur.[3] Iurant autem per Deum et Christum et
Sanctum Spiritum et per maiestatem imperatoris, quae secundum
Deum generi humano diligenda est et colenda.[4] Nam imperator cum
Augusti nomen accepit, tamquam praesenti et corporali Deo
fidelis est praestanda devotio et impendendus pervigil famulatus;
Deo enim vel privatus vel militans servit cum fideliter eum
diligit qui Deo regnat auctore.[5] Iurant autem milites omnia se
strenue facturos quae praeceperit imperator, numquam deserturos
militiam nec mortem recusaturos pro Romana re publica.


 VI QVOT COHORTES IN VNA SINT LEGIONE, ITEM QVOT MILITES IN VNA
COHORTE SINT  


[1] Sciendum autem est in una legione decem cohortes esse debere.
Sed prima cohors reliquas et numero militum et dignitate
praecedit. Nam genere atque institutione litterarum viros
electissimos quaerit.[2] Haec enim suscipit aquilam, quod
praecipuum signum in Romano est semper exercitu et totius
legionis insigne; haec imagines imperatorum, hoc est divina et
praesentia signa, veneratur.[3] Habet pedites mille centum
quinque, equites loricatos centum triginta duos, et appellatur
cohors miliaria. Haec caput est legionis; ab hac, cum pugnandum
est, prima acies incipit ordinari.[4] Secunda cohors habet
pedites quingentos quinquaginta quinque, equites sexaginta sex,
et appellatur cohors quingentaria. Tertia cohors similiter habet
pedites quingentos quinquaginta quinque, equites sexaginta sex,
sed in hac cohorte tertia validiores probari moris est, quia in
media acie consistit.[5] Cohors quarta habet pedites quingentos
quinquaginta quinque, equites sexaginta sex. Cohors quinta habet
pedites quingentos quinquaginta quinque, equites sexaginta sex;
sed et quinta cohors strenuos desiderat milites, quia sicut prima
in dextro ita quinta in sinistro ponitur cornu.[6] Hae quinque
cohortes in prima acie ordinantur. Sexta cohors habet pedites
quingentos quinquaginta quinque, equites sexaginta sex; in ipsa
quoque enucleati ascribendi sunt iuniores, quia in secunda acie
post aquilam et imagines cohors sexta consistit.[7] Cohors
septima habet pedites quingentos quinquaginta quinque, equites
sexaginta sex. Cohors octava habet pedites quingentos
quinquaginta quinque, equites sexaginta sex; sed et ipsa animosos
desiderat viros, quia in secunda acie consistit in medio.[8]
Cohors nona habet pedites quingentos quinquaginta quinque,
equites sexaginta sex. Cohors decima habet pedites quingentos
quinquaginta quinque, equites sexaginta sex; et ipsa bonos
consuevit accipere bellatores, quia in secunda acie sinistrum
possidet cornum.
[9] His decem cohortibus legio plena fundatur, quae habet pedites
sex milia centum, equites septingentos triginta.[10] Minor
itaque numerus armatorum in una legione esse non debet; maior
autem interdum esse consuevit si non tantum unam cohortem sed
etiam alias miliarias fuerit iussa suscipere.

 VII NOMINA ET GRADVS PRINCIPIORVM LEGIONIS  


[1] Antiqua ordinatione legionis exposita principalium militum et
ut proprio verbo utar principiorum nomina ac dignitates secundum
praesentes matriculas indicabo.
Tribunus maior per epistolam sacram imperatoris iudicio
destinatur; minor tribunus pervenit ex labore.[2] Tribunus autem
vocatur ex tribu, quia praeest militibus, quos ex tribu primus
Romulus legit.
Ordinarii dicuntur qui in proelio quia primi sunt ordines
ducunt.[3] Augustales appellantur qui ab Augusto ordinariis
iuncti sunt. Flaviales item, tamquam secundi Augustales, a divo
Vespasiano sunt legionibus additi.
Aquiliferi qui aquilam portant.
Imaginarii vel imaginiferi qui imperatoris imagines ferunt.
[4] Optiones ab adoptando appellati, quod antecedentibus
aegritudine praepeditis hi tamquam adoptati eorum atque vicarii
solent universa curare.
[5] Signiferi qui signa portant, quos nunc draconarios vocant.
Tesserarii qui tesseram per contubernia militum nuntiant; tessera
autem dicitur praeceptum ducis quo vel ad aliquod opus vel ad
bellum movetur exercitus.
[6] Campigenii, hoc est antesignani, ideo sic nominati quia eorum
opera atque virtute exercitui genius crescit in campo.
Metatores qui praecedentes locum eligunt castris.
[7] Beneficiarii ab eo appellati quod promoventur beneficio
tribunorum.
Librarii ab eo quod in libros referant rationes ad milites
pertinentes.
[8] Tubicines cornicines et bucinatores qui tuba vel aere curvo
vel bucina committere proelium solent.
Armaturae duplares qui binas consequuntur annonas, simplares qui
singulas.
[9] Mensores qui in castris ad podismum demetiuntur loca in
quibus tentoria milites figant vel hospitia in civitatibus
praestant.
[10] Torquati duplares, torquati simplares: torquis aureus
solidus virtutis praemium fuit, quem qui meruisset praeter laudem
interdum duplas consequebatur annonas.
[11] Duplares, sesquiplares: duplares duas, sesquiplares unam
semis consequebantur annonam.
Candidati duplares, candidati simplares.
Hi sunt milites principales, qui privilegiis muniuntur.[12]
Reliqui munifices appellantur, quia munera facere coguntur.

 VIII NOMINA EORVM QVI ANTIQVOS ORDINES DVCEBANT  


[1] Vetus tamen consuetudo tenuit ut ex primo principe legionis
promoveretur centurio primi pili, qui non solum aquilae praeerat
verum etiam quattuor centurias, hoc est quadringentos milites, in
prima acie gubernabat.[2] Hic tamquam caput totius legionis
merita consequebatur et commoda.[3] Item primus hastatus duas
centurias, id est ducentos homines, ducebat in acie secunda, quem
nunc ducenarium vocant.[4] Princeps autem primae cohortis
centuriam semis, hoc est centum quinquaginta homines, gubernabat;
ad quem in legione prope omnia quae ordinanda sunt pertinent.[5]
Item secundus hastatus centuriam semis, id est centum
quinquaginta homines, regebat. Triarius prior centum homines
gubernabat.[6] Sic decem centuriae cohortis primae a quinque
ordinariis regebantur;[7] quibus magnae utilitates et magnus
honor est a veteribus constitutus, ut ceteri milites ex tota
legione omni labore ac devotione contenderent ad tanta praemia
pervenire.[8] Erant etiam centuriones qui singulas centurias
curabant, qui nunc centenarii nominantur. Erant decani, denis
militibus praepositi, qui nunc caput contubernii vocantur.[9]
Secunda cohors habebat centuriones quinque; similiter tertia,
quarta, usque ad decimam cohortem. In tota autem legione erant
centuriones quinquaginta quinque.


 VIIII DE OFFICIO PRAEFECTI LEGIONIS  


[1] Sed legati imperatoris ex consulibus ad exercitus
mittebantur, quibus legiones et auxilia universa obtemperabant in
ordinatione pacis vel necessitate bellorum; in quorum locum nunc
illustres viros constat magistros militum substitutos, a quibus
non tantum binae legiones sed etiam plures numeri gubernantur.
[2] Proprius autem iudex erat praefectus legionis, habens
comitivae primi ordinis dignitatem, qui absente legato tamquam
vicarius ipsius potestatem maximam retinebat.[3] Tribuni vel
centuriones ceterique milites eius praecepta servabant;
vigiliarum sive profectionis tessera ab eodem petebatur;[4] si
miles crimen aliquod admisisset, auctoritate praefecti legionis a
tribuno deputabatur ad poenam;[5] arma omnium militum, item equi
vestes annona, ad curam ipsius pertinebant;[6] disciplinae
severitas, exercitatio non solum peditum sed etiam equitum
legionariorum praecepto eius cotidie curabatur.[7] Ipse autem
iustus diligens sobrius legionem sibi creditam assiduis operibus
ad omnem devotionem, ad omnem formabat industriam, sciens ad
praefecti laudem subiectorum redundare virtutem.

 X DE OFFICIO PRAEFECTI CASTRORVM  


[1] Erat etiam castrorum praefectus, licet inferior dignitate,
occupatus tamen non mediocribus causis, ad quem castrorum
positio, valli et fossae aestimatio pertinebat.[2] Tabernacula
vel casae militum cum impedimentis omnibus nutu ipsius
curabantur.[3] Praeterea aegri contubernales et medici a quibus
curabantur, expensae etiam, ad eius industriam pertinebant.[4]
Vehicula sagmarii nec non etiam ferramenta quibus materies
secatur vel caeditur quibusque aperiuntur fossae,[5] contexitur
vallum, aquae ductus, item ligna vel stramina, arietes onagri
ballistae ceteraque genera tormentorum ne deessent aliquando
procurabat.[6] Is post longam probatamque militiam peritissimus
omnium legebatur ut recte doceret alios quod ipse cum laude
fecisset.


 XI DE OFFICIO PRAEFECTI FABRORVM  


[1] Habebat praeterea legio fabros tignarios structores
carpentarios ferrarios pictores reliquosque artifices ad
hibernorum aedificia fabricanda, ad machinas turres ligneas
ceteraque quibus vel expugnantur adversariorum civitates vel
defenduntur propriae praeparatos,[2] qui arma vehicula ceteraque
genera tormentorum vel nova facerent vel quassata repararent.[3]
Habebat etiam fabricas scutarias loricarias arcuarias, in quibus
sagittae missibilia cassides omniaque armorum genera
formabantur.[4] Haec enim erat cura praecipua, ut quicquid
exercitui necessarium videbatur numquam deesset in castris,[5]
usque eo ut etiam cunicularios haberent qui ad morem Bessorum
ducto sub terris cuniculo murisque intra fundamenta perfossis
inprovisi emergerent ad urbes hostium capiendas. Horum iudex
proprius erat praefectus fabrorum.


 XII DE OFFICIO TRIBVNI MILITVM  


[1] Decem cohortes habere diximus legionem, sed prima erat
miliaria, in qua censu genere litteris forma virtute pollentes
milites mittebantur.[2] Huic tribunus praeerat armorum scientia,
virtute corporis, morum honestate praecipuus. Reliquae cohortes
prout principi placuisset a tribunis vel a praepositis
regebantur.[3] Tanta autem servabatur exercendi militis cura ut
non solum tribuni vel praepositi contubernales sibi creditos sub
oculis suis iuberent cotidie meditari sed etiam ipsi armorum arte
perfecti ceteros ad imitationem proprio hortarentur exemplo.[4]
Tribuni autem sollicitudo, tribuni laudatur industria, cum miles
veste nitidus, armis bene munitus ac fulgens, exercitii usu et
disciplina eruditus incedit.


 XIII DE CENTVRIIS ATQVE VEXILLIS PEDITVM  


[1] Primum signum totius legionis est aquila, quam aquilifer
portat. Dracones etiam per singulas cohortes a draconariis
feruntur ad proelium.[2] Sed antiqui, quia sciebant in acie
commisso bello celeriter ordines aciesque turbari atque confundi,
ne hoc posset accidere, cohortes in centurias diviserunt et
singulis centuriis singula vexilla constituerunt,[3] ita ut ex
qua cohorte vel quota esset centuria in illo vexillo litteris
esset adscriptum, quod intuentes vel legentes milites in
quantovis tumultu a contubernalibus suis aberrare non possent.[4]
Centuriones insuper, qui nunc centenarii vocantur, transversis
cassidum cristis, ut facilius noscerentur,[5] singulas iusserunt
gubernare centurias, quatenus nullus error existeret cum centeni
milites sequerentur non solum vexillum suum sed etiam
centurionem, qui signum habebat in galea.[6] Rursus ipsae
centuriae in contubernia divisae sunt, ut decem militibus sub uno
papilione degentibus unus quasi praeesset decanus, qui caput
contubernii nominatur.[7] Contubernium autem manipulus vocabatur
ab eo quod coniunctis manibus pariter dimicabant.


 XIIII DE TVRMIS EQVITVM LEGIONARIORVM  


[1] Quemadmodum inter pedites centuria vel manipulus appellatur,
ita inter equites turma dicitur; et habet una turma equites
triginta duos.[2] Huic qui praeest decurio nominatur. Centum enim
decem pedites ab uno centurione sub uno vexillo gubernantur;
similiter triginta duo equites ab uno decurione sub uno vexillo
reguntur.
[3] Praeterea sicut centurio eligendus est magnis viribus,
procera statura, qui hastas vel missibilia perite iaculetur et
fortiter, qui dimicare gladio et scutum rotare doctissime
noverit,[4] qui omnem artem didicerit armaturae, vigilans sobrius
agilis, magis ad facienda quae ei imperantur quam ad loquendum
paratus,[5] contubernales suos ad disciplinam retineat, ad
armorum exercitium cogat, ut bene vestiti et calciati sint, ut
arma omnium defricentur ac splendeant,[6] similiter eligendus est
decurio qui turmae equitum praeponatur imprimis habili corpore,
ut loricatus et armis circumdatus omnibus cum summa admiratione
equum possit ascendere, equitare fortissime, conto scienter
uti,[7] sagittas doctissime mittere, turmales suos, id est sub
cura sua equites positos, erudire ad omnia quae equestris pugna
deposcit, eosdemque cogere loricas suas vel catafractas, contos
et cassides frequenter tergere et curare.[8] Plurimum enim
terroris hostibus armorum splendor importat. Quis credat militem
bellicosum cuius dissimulatione situ ac rubigine arma
foedantur?[9] Non solum autem equites sed etiam ipsos equos
assiduo labore convenit edomari. Itaque ad decurionem et
sanitatis et exercitationis tam hominum quam equorum pertinet
cura.

 XV QVEMADMODVM LEGIONVM ACIES INSTRVANTVR  


[1] Nunc qualiter instruenda sit acies si pugna immineat
declaretur unius legionis exemplo, quod si usus exegerit
transferri possit ad plures.
Equites locantur in cornibus.
Acies peditum a prima cohorte incipit ordinari in cornu
dextro;[2] huic cohors secunda coniungitur; tertia cohors in
media acie collocatur; huic adnectitur quarta; quinta vero cohors
sinistrum suscipit cornum.[3] Sed ante signa et circa signa nec
non etiam in prima acie dimicantes principes vocabantur, hoc est
ordinarii ceterique principales.[4] Haec erat gravis armatura,
quia habebant cassides catafractas ocreas scuta gladios maiores,
quos spathas vocant, et alios minores, quos semispathia nominant,
plumbatas quinas positas in scutis, quas primo impetu
iaciunt,[5] item bina missibilia, unum maius ferro triangulo
unciarum novem, hastili pedum quinque semis, quod pilum vocabant,
nunc spiculum dicitur, ad cuius ictum exercebantur praecipue
milites, quod arte et virtute directum et scutatos pedites et
loricatos equites saepe transverberat, aliud minus ferro unciarum
quinque, hastili pedum trium semis, quod tunc verriculum, nunc
verrutum dicitur.
[8] Secunda acies similiter armabatur, in qua consistentes
milites hastati vocabantur. Sed in secunda acie dextro cornu
cohors sexta ponebatur, cui iungebatur septima;[9] octava cohors
mediam aciem tenebat nona comitante; decima cohors in secunda
acie sinistrum semper obtinet cornum.
[6] Post hos erant ferentarii et levis armatura, quos nunc
exculcatores et armaturas dicimus, scutati, plumbatis gladiis et
missibilibus accincti, sicut nunc prope omnes milites videntur
armati.[7] Erant item sagittarii cum cassidibus catafractis et
gladiis sagittis et arcubus; erant funditores, qui ad fundas vel
fustibalos lapides iaciebant; erant tragularii, qui ad
manuballistas vel arcuballistas dirigebant sagittas.

 XVI QVEMADMODVM TRIARII VEL CENTVRIONES ARMENTVR  


[1] Post omnes autem acies triarii cum scutis catafractis et
galeis ocreati cum gladiis semispathiis plumbatis et binis
missibilibus locabantur, qui genu posito subsidebant ut si primae
acies vincerentur ab his quasi de integro reparata pugna posset
sperari victoria.
[2] Omnes antesignani vel signiferi, quamvis pedites, loricas
minores accipiebant et galeas ad terrorem hostium ursinis
pellibus tectas.[3] Centuriones vero habebant catafractas et
scuta et galeas ferreas, sed transversis et argentatis cristis,
ut celerius agnoscerentur a suis.

 XVII COMMISSA PVGNA GRAVEM ARMATVRAM STARE PRO MVRO  


[1] Illud autem sciendum est et modis omnibus retinendum:
commisso bello prima ac secunda acies stabat immota, triarii
quoque residebant; ferentarii autem armaturae exculcatores
sagittarii funditores, hoc est levis armatura, adversarios
provocabant ante aciem praecedentes.[2] Si hostes fugare
potuerant, sequebantur; si eorum virtute aut multitudine
premebantur, revertebantur ad suos et post eos stabant.[3]
Excipiebat autem proelium gravis armatura et tamquam murus ut ita
dicam ferreus stabat, et non solum missibilibus sed etiam
gladiis comminus dimicabant.[4] Et si hostes fugassent, non
sequebatur gravis armatura, ne aciem suam ordinationemque
turbaret et ad dispersos recurrentes hostes incompositos
opprimerent, sed levis armatura cum funditoribus sagittariis et
equitibus fugientes sequebatur inimicos.[5] Hac dispositione
atque cautela sine periculo legio vincebat aut superata
servabatur incolumis, quia legionis ius est facile nec fugere nec
sequi.


 XVIII NOMINA MILITVM ET GRADVS IN SCVTIS EORVM AVERSIS SCRIBENDA  


[1] Sed ne milites aliquando in tumultu proelii a suis
contubernalibus aberrarent, diversis cohortibus diversa in scutis
signa pingebant, ut ipsi nominant, digmata, sicut etiam nunc
moris est fieri.[2] Praeterea in averso scuto uniuscuiusque
militis litteris erat nomen adscriptum, addito ex qua esset
cohorte quave centuria.
[3] Ex his igitur apparet legionem bene institutam quasi
munitissimam esse civitatem, quae omnia proelio necessaria secum
ubique portaret nec metueret repentinum hostium superventum, quae
etiam in mediis campis subito fossa se valloque muniret, quae
omne genus militum, omne genus contineret armorum.[4] Si quis
igitur pugna publica superari barbaros cupit, ut Divinitatis
nutu, dispositione imperatoris invicti reparentur ex tironibus
legiones votis omnibus petat.[5] Intra breve autem spatium
temporis iuniores diligenter electi et exercitati cotidie non
solum mane sed etiam post meridiem omni armorum disciplina vel
arte bellandi veteres illos milites qui orbem terrarum integrum
subegerunt facile coaequabunt.
[6] Nec moveat quod olim est consuetudo mutata quae viguit; sed
huius felicitatis ac provisionis est perennitas tua ut pro salute
rei publicae et nova excogitet et antiqua restituat.[7] Omne
opus difficile videtur antequam temptes; ceterum si exercitati et
prudentes viri dilectui praeponantur, celeriter manus bellis
apta poterit adgregari et diligenter institui.[8] Quidvis enim
efficit sollertia si competentes non denegentur expensae.

 XVIIII PRAETER CORPORIS ROBVR NOTARVM VEL COMPVTANDI ARTEM IN
TIRONIBVS ELIGENDAM  


[1] Sed quoniam in legionibus plures scholae sunt quae litteratos
milites quaerunt, ab his qui tirones probant in omnibus quidem
staturae magnitudinem, corporis robur, alacritatem animi convenit
explorari, sed in quibusdam notarum peritia, calculandi
computandique usus eligitur.[2] Totius enim legionis ratio, sive
obsequiorum sive militarium munerum sive pecuniae, cotidie
adscribitur actis maiore prope diligentia quam res annonaria vel
civilis polyptychis adnotatur.[3] Cotidianas etiam in pace
vigilias, item excubitum sive agrarias, de omnibus centuriis et
contuberniis vicissim milites faciunt, et ne quis contra
iustitiam praegravetur aut alicui praestetur immunitas, nomina
eorum qui vices suas fecerunt brevibus inseruntur.[4] Quando quis
commeatum acceperit vel quot dierum adnotatur in brevibus. Tunc
enim difficile commeatus dabatur nisi causis iustissimis
adprobatis,[5] nec aliquibus milites instituti deputabantur
obsequiis nec privata eisdem negotia mandabantur, siquidem
incongruum videretur imperatoris militem qui veste et annona
publica pascebatur utilitatibus vacare privatis.[6] Ad obsequia
tamen iudicum vel tribunorum nec non etiam principalium
deputabantur milites qui vocabantur accensi, hoc est postea
additi quam fuisset legio completa, quos nunc supernumerarios
vocant.[7] Fasciculariam tamen, id est lignum foenum aquam
stramen, etiam legitimi milites in castra portabant; munifices
enim ab eo appellantur quod haec munera faciunt.


 XX DONATIVI PARTEM DIMIDIAM DEBENT APVD SIGNA MILITES SEQVESTRARE
SERVANDAM  


[1] Illud vero ab antiquis divinitus institutum est, ut ex
donativo quod milites consequuntur dimidia pars sequestraretur
apud signa et ibidem ipsis militibus servaretur,[2] ne per luxum
aut inanium rerum comparationem ab ipsis contubernalibus posset
absumi; plerique enim homines et praecipue pauperes tantum
erogant quantum habere potuerint. Sepositio autem ista pecuniae
primum ipsis contubernalibus docetur accommoda;[3] nam cum
publica sustententur annona, ex omnibus donativis augetur eorum
pro medietate castrense peculium.[4] Miles deinde qui sumptus
suos scit apud signa depositos de deserendo nil cogitat, magis
diligit signa, pro illis in acie fortius dimicat, more humani
ingenii, ut pro illis habeat maximam curam in quibus suam videt
positam esse substantiam.[5] Denique decem folles, hoc est decem
sacci, per cohortes singulas ponebantur in quibus haec ratio
condebatur.[6] Addebatur etiam saccus undecimus in quem tota
legio particulam aliquam conferebat, sepulturae scilicet causa,
ut si quis ex contubernalibus defecisset de illo undecimo sacco
ad sepulturam ipsius promeretur expensa.[7] Haec ratio apud
signiferos, ut nunc dicunt, in cophino servabatur; et ideo
signiferi non solum fideles sed etiam litterati homines
eligebantur, qui et servare deposita et rationem scirent singulis
reddere.


 XXI IN LEGIONE ITA FIERI PROMOTIONES VT PER OMNES COHORTES
TRANSEANT QVI PROMOVENTVR  


[1] Non tantum humano consilio sed etiam Divinitatis instinctu
legiones a Romanis arbitror constitutas, in quibus decem cohortes
ita sunt ordinatae ut omnium unum corpus, una videatur esse
coniunctio.[2] Nam quasi in orbem quendam per diversas cohortes
et diversas scolas milites promoventur, ita ut ex prima cohorte
ad gradum quempiam promotus vadat ad decimam cohortem et rursus
ab ea crescentibus stipendiis cum maiore gradu per alias recurrat
ad primam.[3] Ideo primi pili centurio, postquam in orbem omnes
cohortes per diversas administraverit scolas, in prima cohorte ad
hanc pervenit palmam in qua ex omni legione infinita commoda
consequatur, sicut primiscrinius in officio praefectorum
praetorio ad honestum quaestuosumque militiae pervenit finem.[4]
Ita legionarii equites cohortes suas contubernii affectione
venerantur, cum naturaliter equites a peditibus soleant
discrepare.[5] Per hanc ergo contextionem in legionibus et omnium
cohortium et equitum peditumque servatur una concordia.


 XXII QVID INTER TVBICINES ET CORNICINES ET CLASSICVM INTERSIT  


[1] Habet praeterea legio tubicines cornicines bucinatores.
Tubicen ad bellum vocat milites et rursum receptui canit.
Cornicines quotiens canunt, non milites sed signa ad eorum
obtemperant nutum.[2] Ergo, quotiens ad aliquod opus exituri sunt
soli milites, tubicines canunt; quotiens movenda sunt signa,
cornicines canunt; quotiens autem pugnatur, et tubicines et
cornicines pariter canunt.[3] Classicum item appellatur quod
bucinatores per cornum dicunt. Hoc insigne videtur imperii, quia
classicum canitur imperatore praesente vel cum in militem
capitaliter animadvertitur, quia hoc ex imperatoris legibus fieri
necesse est.[4] Sive ergo ad vigilias vel ad agrarias faciendas
sive ad opus aliquod vel ad decursionem campi exeunt milites,
tubicine vocante operantur et rursus tubicine admonente cessant.
Cum autem moventur signa aut iam mota figenda sunt, cornicines
canunt.[5] Quod ideo in omnibus exercitiis et processionibus
custoditur ut in ipsa pugna facilius obtemperent milites, sive
eos pugnare sive stare sive sequi vel redire praeceperint
duces,[6] siquidem ratio manifesta sit semper in otio debere
fieri quod necessario faciendum videtur in proelio.


 XXIII DE EXERCITATIONE MILITVM  


[1] Legionis ordinatione digesta ad exercitium revertimur, unde,
sicut iam dictum est, exercitus nomen accepit.
Iuniores quidem et novi milites mane ac post meridiem ad omne
genus exercebantur armorum,[2] veteres autem et eruditi sine
intermissione semel in die exercebantur armis; neque enim
longitudo aetatis aut annorum numerus artem bellicam tradit, sed
post quanta volueris stipendia inexercitatus miles semper est
tiro.
[3] Armaturam quae festis diebus exhibetur in circo non tantum
armaturae qui sub campidoctore sunt sed omnes aequaliter
contubernales cotidiana meditatione discebant.[4] Nam et
velocitas usu ipso adquiritur corporis et scientia feriendi
hostem seque protegendi, praesertim si gladiis comminus
dimicetur; illud vero maius est, quod servare ordines discunt et
vexillum suum in tantis permixtionibus in ipsa prolusione
comitantur nec inter doctos aliquis error existit, cum
multitudinis sit tanta confusio.
[5] Ad palum quoque vel sudibus exerceri percommodum est, cum
latera vel pedes aut caput petere punctim caesimque condiscant.
Saltus quoque et ictus facere pariter adsuescant, insurgere
tripudiantes in clipeum rursusque subsidere, nunc gestiendo
provolare cum saltu, nunc cedentes in terga resilire.
[6] Missibilibus etiam palos ipsos procul ferire meditentur, ut
et ars dirigendi et dexterae virtus possit adcrescere.[7]
Sagittarii vero vel funditores scopas, hoc est fruticum vel
straminum fasces, pro signo ponebant, ita ut sexcentis pedibus
removerentur a signo, ut sagittis vel certe lapidibus ex
fustibalo destinatis signum saepius tangerent.[8] Propterea sine
trepidatione in acie faciebant quod ludentes in campo fecerant
semper.[9] Adsuescendum est etiam ut semel tantum funda circa
caput rotetur cum ex ea mittitur saxum. Sed et manu sola omnes
milites meditabantur libralia saxa iactare, qui usus paratior
creditur, quia non desiderat fundam.
[10] Missibilia quoque vel plumbatas iugi perpetuoque exercitio
dirigere cogebantur, usque adeo ut tempore hiemis de tegulis vel
scindulis, quae si deessent certe de cannis ulva vel culmo, et
porticus tegerentur ad equites et quaedam velut basilicae ad
pedites, in quibus tempestate vel ventis aere turbato sub tecto
armis erudiebatur exercitus.[11] Ceteris autem etiam hibernis
diebus, si nives tantum pluviaeque cessarent, exerceri cogebantur
in campo, ne intermissa consuetudo et animos militum debilitaret
et corpora.
[12] Silvam caedere, portare onera, transilire fossas, natare in
mari sive fluminibus, gradu pleno ambulare vel currere etiam
armatos cum sarcinis suis frequentissime convenit, ut cotidiani
laboris usus in pace difficilis non videatur in bello.
[13] Sive ergo legio sive auxilia fuerint, exerceantur assidue;
nam quemadmodum bene exercitatus miles proelium cupit, ita
formidat indoctus.[14] Postremo sciendum est in pugna usum
amplius prodesse quam vires; nam si doctrina cesset armorum,
nihil paganus distat a milite.

 XXIIII EXEMPLA ADHORTATIONVM EXERCITII MILITARIS DE ALIIS ARTIBVS
TRACTA  


[1] Athleta venator auriga propter exiguam mercedem vel certe
plebis favorem cotidiana meditatione artes suas aut servare aut
augere consuevit:[2] militem, cuius est manibus servanda res
publica, studiosius oportet scientiam dimicandi usumque rei
bellicae iugibus exercitiis custodire, cui contingit non tantum
gloriosa victoria sed etiam amplior praeda, quem ad opes ac
dignitates ordo militiae et imperatoris iudicium consuevit
evehere.[3] Artifices scaenici ab exercitiis non recedunt pro
laude vulgi: miles sacramento lectus ab exercitio armorum vel
novellus vel iam vetustus cessare non debet, cui pugnandum est
pro salute propria et libertate communi,[4] praesertim cum
antiqua sit prudensque sententia omnes artes in meditatione
consistere.


 XXV ENVMERATIO FERRAMENTORVM VEL MACHINARVM LEGIONIS  


[1] Legio autem non tantum militum numero sed etiam genere
ferramentorum vincere consuevit.
Primum omnium instruitur iaculis quae nullae loricae, nulla
possunt scuta sufferre.[2] Nam per singulas centurias singulas
carroballistas habere consuevit, quibus muli ad trahendum et
singula contubernia ad armandum vel dirigendum, hoc est undecim
homines, deputantur.[3] Hae quanto maiores fuerint, tanto longius
ac fortius tela iaculantur. Non solum autem castra defendunt
verum etiam in campo post aciem gravis armaturae ponuntur; ante
quarum impetum nec equites loricati nec pedites scutati possunt
hostium stare.[4] In una autem legione quinquaginta quinque
carroballistae esse solent.
Item decem onagri, hoc est singuli per singulas cohortes, in
carpentis bubus portantur armati, ut si forte hostes ad
oppugnandum venerint vallum sagittis et saxis possint castra
defendi.
[5] Scafas quoque de singulis trabibus excavatas cum longissimis
funibus et interdum etiam ferreis catenis secum legio portat,
quatenus contextis hisdem, sicut dicunt, monoxylis, superiectis
etiam tabulatis, flumina sine pontibus quae vadari nequeunt tam a
peditibus quam ab equitatu sine periculo transeantur.
longissimis funibus et interdum etiam ferreis catenis secum legio
portat, quatenus contextis hisdem, sicut dicunt, monoxylis,
superiectis etiam tabulatis, flumina sine pontibus quae vadari
nequeunt tam a peditibus quam ab equitatu sine periculo
transeantur.
[6] Habet ferreos arpagones, quos lupos vocant, et falces ferreas
confixas longissimis contis, item ad fossarum opera facienda
bidentes ligones palas rastra alveos cophinos quibus terra
portetur. Habet quoque dolabras secures ascias serras, quibus
materies ac pali dedolantur atque serrantur.[7] Habet praeterea
artifices cum omnibus ferramentis, qui ad oppugnandas hostium
civitates testudines musculos arietes vineas, ut appellant,
turres etiam ambulatorias faciunt.
[8] Verum ne singula enumerando plura dicantur, universa quae in
quocumque belli genere necessaria esse creduntur secum legio
debet ubique portare, ut in quovis loco fixerit castra armatam
faciat civitatem.
 III. INCIPIVNT CAPITVLA LIBRI TERTII  


I Qui modus esse debeat exercitus
II Quemadmodum sanitas gubernetur exercitus
III Quanta cura providenda sint atque servanda pabula vel
frumenta
IIII Quemadmodum oporteat providere ne seditionem milites faciant
V Signorum militarium quanta sint genera
VI Quanta sit servanda cautela cum vicinis hostibus movetur
exercitus
VII Quemadmodum flumina quae maiora sunt transeantur
VIII Quemadmodum castra debeant ordinari
VIIII Quae et quanta consideranda sint ut intellegatur utrum
superventibus et insidiis an publico debeat Marte confligi
X Quid oporteat fieri si quis desuetum a pugna exercitum habeat
vel tironem
XI Quae ipso die procuranda sint quo publica committitur pugna
XII Investigandum quid sentiant milites pugnaturi
XIII Quemadmodum idoneus locus eligatur ad pugnam
XIIII Quemadmodum acies debeat ordinari ut in conflictu reddatur
invicta
XV Ratio podismi, quantum spatium in acie inter singulos homines
in longum vel inter singulos ordines in latum debeat custodiri
XVI De equitibus ordinandis
XVII De subsidiis quae post aciem collocantur
XVIII In quo loco primus dux stare debeat, in quo secundus, in
quo tertius
XVIIII Quibus remediis virtuti vel dolis hostium resistatur in
acie
XX Quot generibus pugna publica committatur et quomodo etiam qui
inferior numero et viribus est valeat optinere
XXI Viam abscedendi hostibus dandam ut deleantur facilius
fugientes
XXII Quemadmodum ab hostibus recedatur si consilium displicet
pugnae
XXIII De camelis et catafractis equitibus
XXIIII Quomodo quadrigis falcatis vel elephantis in acie possit
obsisti
XXV Quid fieri debeat si vel pars fugerit vel totus exercitus
XXVI Regulae bellorum generales

[1] Athenienses et Lacedaemonios ante Macedonas rerum potitos
prisci loquuntur annales. Verum apud Athenienses non solum rei
bellicae sed etiam diversarum artium viguit industria,
Lacedaemoniis autem praecipua fuit cura bellorum.[2] Primi
denique experimenta pugnarum de eventibus colligentes artem
proeliorum scripsisse firmantur, usque eo ut rem militarem, quae
virtute sola vel certe felicitate creditur contineri, ad
disciplinam peritiaeque studia revocarint ac magistros armorum,
quos tacticos appellaverunt, iuventutem suam usum varietatemque
pugnandi praeceperint edocere.[3] O viros summa admiratione
laudandos, qui eam praecipue artem ediscere voluerunt sine qua
aliae artes esse non possunt!
Horum sequentes instituta Romani Martii operis praecepta et usu
retinuerunt et litteris prodiderunt,[4] quae per diversos
auctores librosque dispersa, imperator invicte, mediocritatem
meam adbreviare iussisti, ne vel fastidium nasceretur ex plurimis
vel plenitudo fidei deesset in parvis.
[5] Quantum autem in proeliis Lacedaemoniorum disciplina
profuerit, ut omittam cetera, Xanthippi declaratur exemplo, qui
Atilium Regulum Romanumque exercitum saepe victorem,[6] cum
Carthaginiensibus non virtute sed arte solus ferret auxilium,
prostratis exercitibus cepit ac domuit unoque congressu
triumphans bellum omne confecit.[7] Nec minus Hannibal petiturus
Italiam Lacedaemonium doctorem quaesivit armorum, cuius monitis
tot consules tantasque legiones inferior numero ac viribus
interemit.
[8] Igitur qui desiderat pacem praeparet bellum; qui victoriam
cupit milites imbuat diligenter; qui secundos optat eventus
dimicet arte, non casu. Nemo provocare, nemo audet offendere,
quem intellegit superiorem esse si pugnet.

 I QVI MODVS ESSE DEBEAT EXERCITVS  


[1] Primus liber tironum dilectum exercitiumque deprompsit.
Sequens legionis institutionem disciplinamque edocuit militarem.
Hic tertius classicum sonat.[2] Ideo enim illa praemissa sunt ut
haec, in quibus peritia certaminum et victoriae summa consistit,
disciplinae ordine custodito et intellegerentur celerius et
amplius adiuvarent.
[3] Exercitus dicitur tam legionum quam etiam auxiliorum nec non
etiam equitum ad gerendum bellum multitudo collecta. Huius modus
a magistris quaeritur armorum.[4] Nam cum Xersis et Darii vel
Mitridatis ceterorumque regum qui innumerabiles armaverant
populos exempla releguntur, evidenter apparet nimium copiosos
exercitus magis propria multitudine quam hostium virtute
depressos.[5] Nam pluribus casibus subiacet amplior multitudo. In
itineribus pro mole sua semper est tardior; in longiore autem
agmine etiam a paucis superventum adsolet pati; in locis autem
asperis vel fluminibus transeundis propter impedimentorum moras
saepe decipitur; praeterea ingenti labore numerosis animalibus
equisque pabula colliguntur.[6] Rei quoque frumentariae
difficultas, quae in omni expeditione vitanda est, cito maiores
fatigat exercitus. Nam quantolibet studio praeparetur annona,
tanto maturius deficit quanto pluribus erogatur.[7] Aqua denique
ipsa nimiae multitudini aliquando vix sufficit. Quod si casu
acies verterint tergum, necesse est multos cadere de multis et
illos qui effugerint ut semel territos postea formidare
conflictum.
[8] Veteres autem qui remedia difficultatum experimentis
didicerant non tam numerosos quam eruditos armis exercitus habere
voluerunt.[9] Itaque in levioribus bellis unam legionem mixtis
auxiliis, hoc est decem milia peditum et duo milia equitum,
crediderunt posse sufficere, quam manum praetores vel minores
duces ad expeditionem saepe ducebant.[10] Quod si magnae hostium
copiae dicerentur, consularis potestas cum viginti milibus
peditum et quattuor milibus equitum tamquam comes maior
mittebatur.[11] Quod si infinita multitudo ex gentibus
ferocissimis rebellasset, tunc nimia necessitate cogente duo
duces et duo mittebantur exercitus cum eiusmodi praecepto:
"provideant ne quid res publica detrimenti capiat consules ambo
alterve" vel "alter ambove".[12] Denique, cum in diversis
regionibus contra diversos hostes a populo Romano annis prope
omnibus pugnaretur, ideo sufficiebant militum copiae quia utilius
iudicabant non tam grandes exercitus habere quam plures, illa
tamen ratione servata ne umquam amplior multitudo socialium
auxiliarium esset in castris quam civium Romanorum.

 II QVEMADMODVM SANITAS GVBERNETVR EXERCITVS  


[1] Nunc, quod vel maxime providendum est, quemadmodum sanitas
custodiatur exercitus admonebo, hoc est locis aquis tempore
medicina exercitio.
[2] Locis, ne in pestilenti regione iuxta morbosas paludes, ne
aridis et sine opacitate arborum campis aut collibus, ne sine
tentoriis aestate milites commorentur,[3] ne egressi tardius et
calore solis et fatigatione itineris contrahant morbum sed potius
in aestu ante lucem coepto itinere ad destinata perveniant,[4]
ne saeva hieme iter per nives ac pruinas noctibus faciant aut
lignorum patiantur inopiam aut minor illis vestium suppetat
copia; nec sanitati enim nec expeditioni idoneus miles est qui
algere compellitur.
[5] Nec perniciosis vel palustribus aquis utatur exercitus; nam
malae aquae potus, veneno similis, pestilentiam bibentibus
generat.
[6] Iam vero ut casu aegri contubernales oportunis cibis
reficiantur ac medicorum arte curentur principiorum tribunorumque
et ipsius comitis qui maiorem sustinet potestatem iugis
quaeritur diligentia;[7] male enim cum his agitur quibus
necessitas et belli incumbit et morbi.
[8] Sed rei militaris periti plus cotidiana armorum exercitia ad
sanitatem militum putaverunt prodesse quam medicos.[9] Itaque
pedites sine intermissione imbribus vel nivibus sub tecto,
reliquis diebus exerceri in campo voluerunt;[10] similiter
equites non solum in planis sed etiam in abruptis et fossarum
hiatu difficillimis semitis seque et equos suos assidue exercere
iusserunt, ut nihil his in necessitate proelii accidere posset
incognitum.[11] Ex quo intellegitur quanto studiosius armorum
arte docendus sit semper exercitus, cum ei laboris consuetudo et
in castris sanitatem et in conflictu possit praestare victoriam.
[12] Si autumnali aestivoque tempore diutius in hisdem locis
militum multitudo consistat, ex contagione aquarum et odoris
ipsius foeditate vitiatis haustibus et aere corrupto
perniciosissimus nascitur morbus, qui prohiberi non potest aliter
nisi frequenti mutatione castrorum.

 III QVANTA CVRA PROVIDENDA SINT ATQVE SERVANDA PABVLA VEL
FRVMENTA  


[1] Ordo postulat ut de commeatu pabulo frumentisque dicatur.
Saepius enim penuria quam pugna consumit exercitum, et ferro
saevior fames est.[2] Deinde reliquis casibus potest in tempore
subveniri, pabulatio et annona in necessitate remedium non habent
nisi ante condantur.[3] In omni expeditione unum est et maximum
telum ut tibi sufficiat victus, hostes frangat inopia.
Ante igitur quam inchoetur bellum, de copiis expensisque sollers
debet esse tractatus, ut pabula frumentum ceteraeque annonariae
species quas a provincialibus consuetudo deposcit maturius
exigantur et in oportunis ad rem gerendam ac munitissimis locis
amplior semper modus quam sufficit adgregetur.[4] Quod si tributa
deficiunt, prorogato auro comparanda sunt omnia; neque enim
divitiarum secura possessio est nisi armorum defensione
servetur.[5] Frequenter autem necessitas geminatur et obsidio
saepe fit longior quam putaris, cum adversarii etiam ipsi
esurientes circumsidere non desinant quos fame sperant esse
vincendos.
[6] Praeterea quicquid in pecore vel quacumque fruge vinoque
hostis inferens bellum ad victum suum poterit occupare non solum
admonitis per edicta possessoribus sed etiam coactis per electos
executores ad castella idonea et armatorum firmata praesidiis vel
ad tutissimas conferendum est civitates, urgendique provinciales
ut ante irruptionem seque et sua moenibus condant. Reparatio
etiam murorum tormentorumque omnium ante curanda est.[7] Nam si
semel hostes praevenerint occupatos, metu universa turbantur, et
quae ex aliis urbibus petenda sunt interclusis itineribus
denegantur.
[8] Sed fidelis horreorum custodia et erogatio moderata consuevit
sufficere pro copia, maxime si ab initio procuretur. Ceterum
sera parsimonia est tunc servare cum deficit.[9] In
expeditionibus arduis per capita magis militum quam per
dignitates ab antiquis praebebantur annonae, ita ut post
necessitatem eisdem a re publica redderentur.
Hieme lignorum et pabuli, aestate aquarum vitanda est
difficultas,[10] frumenti vero et aceti vel vini nec non etiam
salis omni tempore necessitas declinanda, ita ut urbes atque
castella ab his militibus qui minus prompti inveniuntur in
acie[11] armis sagittis fustibalis fundis etiam et saxis onagris
ballistisque defendantur.
Praecipueque vitetur ne adversariorum dolo atque periuriis
decipiatur provincialium incauta simplicitas;[12] frequentius
enim commerciorum pacisque simulatio credulis quam arma
nocuerunt.
Qua ratione famem collecti patiuntur hostes, dispersi vero
crebris superventibus facile vincuntur.

 IIII QVEMADMODVM OPORTEAT PROVIDERI NE SEDITIONEM MILITES FACIANT  


[1] Interdum movet tumultum ex diversis locis collectus exercitus
et cum pugnare nolit irasci se simulat cur non ducatur ad
bellum; quod hi praecipue faciunt qui in sedibus otiose
delicateque vixerunt.[2] Nam asperitate insoliti laboris offensi
quem in expeditione necesse est sustinere, praeterea metuentes
proelium qui armorum exercitia declinarant, ad eiusmodi
praecipitantur audaciam.
[3] Cui vulneri multiplex medicina consuevit opponi. Dum adhuc
separati sunt et in sedibus suis, tribunorum vel vicariorum nec
non etiam principiorum ad omnem disciplinam artissima severitate
teneantur nihilque aliud nisi devotionem moderationemque
custodiant, campicursionem, ut ipsi appellant, inspectionemque
armorum assidue faciant, nullis commeatibus vacent, ad nomen, ad
signa observare non desinant.[4] Ad sagittas iaciendas, ad
missibilia dirigenda, ad iactandos lapides vel funda vel manu, ad
armaturae gestum, ad vectes pro similitudine gladiorum punctim
caesimque feriendo multo die usque ad sudorem sunt frequentissime
detinendi, cursu etiam et saltu ad transmittendas fossas nihilo
minus imbuendi.[5] Seu mare sive fluvius vicinus est sedibus,
aestivo tempore ad natandum cogendi sunt omnes, praeterea silvam
caedere, iter per dumos et abrupta facere, materiem dedolare,
aperire fossam, occupare aliquem locum et ne a contubernalibus
detrudantur scutis invicem obviantibus niti.[6] Ita exercitati et
eruditi in sedibus milites, sive illi legionarii sive auxiliares
sive equites fuerint, cum ad expeditionem ex diversis
convenerint numeris, aemulatione virtutis proelium magis necesse
habent optare quam otium. Nemo cogitat de tumultu qui fiduciam de
arte vel viribus gerit.
[7] Dux autem esse debet attentus ut in omnibus legionibus sive
auxiliis vel vexillationibus a tribunis vicariis principiisque,
si qui turbulenti vel seditiosi sunt milites, non pro invidia
suggerentum sed pro rerum veritate cognoscat eosque prudentiore
consilio segregatos a castris ad agendum aliquid quod ipsis prope
videatur optabile aut ad castella urbesque deputet muniendas
atque servandas, tanta subtilitate ut cum abiciuntur videantur
electi.[8] Numquam enim ad contumaciam pari consensu multitudo
prorumpit sed incitatur a paucis, qui vitiorum scelerumque
impunitatem sperant peccare cum plurimis.
[9] Quod si ferri medicinam necessitas extrema persuaserit,
rectius est more maiorum in auctores criminum vindicari, ut ad
omnes metus, ad paucos poena perveniat. Laudabiliores tamen duces
sunt quorum exercitum ad modestiam labor et usus instituit quam
illi quorum milites ad oboedientiam suppliciorum formido
compellit.

 V SIGNORVM MILITARIVM QVANTA SINT GENERA  


[1] Multa quidem sunt discenda atque observanda pugnantibus,
siquidem nulla sit neglegentiae venia ubi de salute certatur; sed
inter reliqua nihil magis ad victoriam proficit quam monitis
obtemperare signorum.[2] Nam cum voce sola inter proeliorum
tumultus regi multitudo non possit et cum pro necessitate rerum
plura ex tempore iubenda atque facienda sint, antiquus omnium
gentium usus invenit quomodo quod solus dux utile iudicasset per
signa totus agnosceret et sequeretur exercitus.
[3] Tria itaque genera constat esse signorum, vocalia semivocalia
muta; quorum vocalia et semivocalia percipiuntur auribus, muta
vero referuntur ad oculos.
[4] Vocalia dicuntur quae voce humana pronuntiantur, sicut in
vigiliis vel in proelio pro signo dicitur ut puta ‘victoriaʼ
‘palmaʼ ‘virtusʼ ‘Deus nobiscumʼ ‘triumphus imperatorisʼ[5] et
alia quaecumque voluerit dare is qui in exercitu habet maximam
potestatem. Sciendum tamen est ista vocabula cotidie debere
variari, ne ex usu signum hostes agnoscant et explorantes inter
nostros versentur impune.
[6] Semivocalia sunt quae per tubam aut cornum aut bucinam
dantur. Tuba quae directa est appellatur, bucina quae in semet
aereo circulo flectitur, cornu quod ex uris agrestibus, argento
nexum, temperato arte spiritu quem canentis flatus emittit
auditur.[7] Nam indubitatis per haec sonis agnoscit exercitus
utrum stare vel progredi an certe regredi oporteat, utrum longe
persequi fugientes an receptui canere.
[8] Muta signa sunt aquilae dracones vexilla flammulae tufae
pinnae; quocumque enim haec ferri iusserit ductor, eo necesse est
signum suum comitantes milites pergant.[9] Sunt et alia muta
signa quae dux belli in equis aut indumentis et in ipsis armis,
ut dinoscatur hostis, praecipit custodiri. Praeterea manu aliquid
vel flagello more barbarico vel certe mota qua utitur veste
significat.
[10] Quae omnia in sedibus, in itineribus, in omni exercitatione
castrensi, universi milites et sequi et intellegere consuescant.
Continuus enim usus necessarius videtur in pace eius rei quae in
proelii confusione servanda sit.
[11] Item mutum et commune signum est quotiens proficiscente
turba excitatus pulvis ad similitudinem nubium surgit hostiumque
prodit adventum. Similiter, si divisae sint copiae, per noctem
flammis, per diem fumo significant sociis quod aliter non potest
nuntiari.[12] Aliquanti in castellorum aut urbium turribus
appendunt trabes, quibus aliquando erectis aliquando depositis
indicant quae geruntur.

 VI QVANTA SIT SERVANDA CAVTELA CVM VICINIS HOSTIBVS MOVETVR
EXERCITVS  


[1] Qui rem militarem studiosius didicerunt asserunt plura in
itineribus quam in ipsa acie pericula solere contingere.[2] Nam
in conflictu armati sunt omnes et hostem comminus vident et ad
pugnandum animo veniunt praeparati; in itinere minus armatus
minusque attentus est miles et superventus impetu vel fraude
subsessae repente turbatur.[3] Ideo omni cura omnique diligentia
providere dux debet ne proficiscens patiatur incursum vel facile
ac sine damno repellat inlatum.
[4] Primum itineraria omnium regionum in quibus bellum geritur
plenissime debet habere perscripta, ita ut locorum intervalla non
solum passuum numero sed etiam viarum qualitate perdiscat,
compendia deverticula montes flumina ad fidem descripta
consideret, usque eo ut sollertiores duces itineraria
provinciarum in quibus necessitas gerebatur non tantum adnotata
sed etiam picta habuisse firmentur, ut non solum consilio mentis
verum aspectu oculorum viam profecturus eligeret.[5] Ad hoc a
prudentioribus et honoratis ac locorum gnaris separatim debet
universa perquirere et veritatem colligere de pluribus, praeterea
sub periculo eligentium viarum duces idoneos scientesque
percipere eosque custodiae mancipare addita poenae ostentatione
vel praemii;[6] erunt enim utiles cum intellegant nec fugiendi
sibi copiam superesse et fidei praemium ac perfidiae parata
supplicia.[7] Providendum quoque ut sapientes exercitatique
quaerantur, ne duorum aut trium error discrimen pariat universis;
interdum autem imperita rusticitas plura promittit et credit se
scire quae nescit.
[8] Sed cautelae caput est ut ad quae loca vel quibus itineribus
sit profecturus exercitus ignoretur; tutissimum namque in
expeditionibus creditur facienda nesciri.[9] Ob hoc veteres
Minotauri signum in legionibus habuerunt, ut quemadmodum ille in
intimo et secretissimo labyrintho abditus perhibetur, ita ducis
consilium semper esset occultum.[10] Securum iter agitur quod
agendum hostes minime suspicantur. Verum, quia exploratores
altrinsecus missi profectionem suspicionibus vel oculis
deprehendunt et interdum transfugae proditoresque non desunt,
quemadmodum occurri ingruentibus debeat intimetur.
[11] Dux cum agmine exercitus profecturus fidelissimos
argutissimosque cum equis probatissimis mittat qui loca per quae
iter faciendum est in progressu et a tergo, dextra laevaque
perlustrent, ne aliquas adversarii moliantur insidias.[12] Tutius
autem operantur exploratores noctibus quam diebus; nam
quodammodo ipse sui proditor invenitur cuius speculator fuerit ab
adversariis comprehensus.
[13] Primi ergo equites iter arripiant, deinde pedites;
impedimenta sagmarii calones vehiculaque in medio collocentur,
ita ut expedita pars peditum et equitum subsequatur. Nam
ambulantibus interdum quidem a fronte sed frequentius a tergo
superventus infertur.[14] A lateribus quoque pari armatorum manu
impedimenta claudenda sunt; nam insidiatores transversos
frequenter incursant.[15] Illud tamen praecipue servandum est, ut
ea pars ad quam hostis venturus creditur oppositis lectissimis
equitibus et levi armatura nec non etiam peditibus sagittariis
muniatur.[16] Quod si undique circumfunduntur inimici, undique
debent praeparata esse subsidia.[17] Ne vero repentinus tumultus
amplius noceat, ante commonendi sunt milites ut parati sint
animo, ut arma in manibus habeant: in necessitate subita
conterrent, provisa non solent esse formidini.[18] Antiqui
diligentissime praecavebant ne a calonibus interdum vulneratis
interdum timentibus et sagmariis clamore pavefactis pugnantes
milites turbarentur, ne dispersi longius aut conglobati amplius
quam expedit impedirent suis hostibusque prodessent.[19] Et ideo
ad exemplum militum etiam impedimenta sub quibusdam signis
ordinanda duxerunt. Denique ex ipsis calonibus, quos galiarios
vocant, idoneos ac peritos usu legebant quos non amplius quam
ducentis sagmariis puerisque praeficerent,[20] hisque vexilla
dabant, ut scirent ad quae signa deberent impedimenta colligere.
Sed propugnatores ab impedimentis laxamento aliquo dividuntur, ne
constipati laedantur in proelio.
Ambulante exercitu, ut locorum varietas evenerit, ita defensionis
ratio variatur.[21] Nam in campis patentibus equites magis
solent impugnare quam pedites; at vero in locis silvestribus vel
montuosis sive palustribus pedestres magis formidandae sunt
copiae.
[22] Illudque vitandum, ne per neglegentiam aliis festinantibus
aliis tardius incedentibus interrumpatur acies aut certe
tenuetur; continuo enim hostes interpolata pervadunt.[23]
Praeponendi ergo sunt exercitatissimi campidoctores vicarii vel
tribuni, qui alacriores retardent et pigrius incedentes
accelerare compellant.[24] Nam qui multum praecesserint
superventu facto non tam redire quam effugere cupiunt, qui vero
extremi sunt deserti a suis vi hostium et propria desperatione
superantur.
[25] Sciendum etiam quod adversarii in his locis quae sibi
oportuna intellegunt subsessas occultius collocant vel aperto
Marte impetum faciunt.[26] Sed ne secreta noceant ducis praestat
industria, quem omnia prius convenit explorare. Deprehensa vero
subsessa, si circumveniatur utiliter, plus periculi sustinet quam
parabat inferre.[27] Aperta autem vis si praeparetur in
montibus, altiora loca praemissis sunt praesidiis occupanda, ut
hostis, cum advenerit, repperiatur inferior nec audeat obviare,
cum tam a fronte quam supra caput suum cernat armatos.[28] Quod
si angustae sunt viae sed tamen tutae, melius est praecedere cum
securibus ac dolatoriis milites et cum labore vias aperire quam
in optimo itinere periculum sustinere.
[29] Praeterea nosse debemus hostium consuetudinem, utrum nocte
an incipiente die an hora reficiendi lassis supervenire
consueverint, et id vitare quod illos facturos putamus ex
more.[30] Iam vero utrum peditibus an equitibus, utrum contatis
an sagittariis amplius valeant, utrum numero hominum an armorum
munitione praecellant,[31] scire nos convenit et ordinare quod
nobis utile, illis docetur adversum, tractare quoque, per diem an
per noctem iter expediat inchoari, quanta locorum intervalla
sint ad quae cupimus properare,[32] ne aestate aquae penuria
obsit euntibus, ne hieme difficiles aut inviae occurrant paludes
maioresque torrentes et impedito itinere circumveniatur exercitus
priusquam ad destinata perveniat.
[33] Ut nostra commoditas est sapienter ista vitare, ita, si
adversariorum imperitia vel dissimulatio occasionem nobis
dederit, non oportet amitti, sed explorare sollicite, proditores
ac transfugas invitare,[34] ut quid hostis moliatur in praesenti
vel in futurum possimus agnoscere, paratisque equitibus ac levi
armatura ambulantes eosdem vel pabula victumque quaerentes
inproviso terrore decipere.

 VII QVEMADMODVM FLVMINA QVAE MAIORA SVNT TRANSEANTVR  


[1] In transitu fluviorum gravis molestia neglegentibus
frequenter emergit. Nam si aqua violentior fuerit aut alveus
latior, impedimenta pueros et ipsos interdum ignaviores solet
mergere bellatores.
[2] Ergo explorato vado duae acies equitum cum electis animalibus
ordinantur intervallis competentibus separatae, ut per medium
pedites et impedimenta transeant.[3] Nam acies superior aquarum
impetum frangit, inferior qui rapti subversique fuerint colligit
atque transponit.[4] At cum altior fluctus nec peditem nec
equitem patitur, si per plana decurrat, ductis multifariam
spargitur fossis divisusque facile transitur.[5] Navigeri vero
amnes stilis fixis ac superpositis tabulatis pervii fiunt vel
certe tumultuario opere colligatis inanibus cupis additisque
trabibus transitum praebent.[6] Expediti vero equites fasces de
cannis aridis vel ulva facere consuerunt, super quos loricas et
arma, ne udentur, imponunt; ipsi equique natando transeunt
colligatosque secum fasces pertrahunt socis.[7] Sed commodius
repertum est ut monoxylos, hoc est paulo latiores scafulas ex
singulis trabibus excavatas, pro genere ligni et subtilitate
levissimas, carpentis secum portet exercitus, tabulatis pariter
et clavis ferreis praeparatis.[8] Ita absque mora constructus
pons et funibus, qui propterea habendi sunt, vinctus lapidei
arcus soliditatem praestat in tempore.
Festinanter adversarii ad transitus fluminum insidias vel
superventus facere consuerunt.[9] Ob quam necessitatem in utraque
ripa collocantur armata praesidia, ne alveo interveniente divisi
opprimantur ab hostibus. Cautius tamen est sudes ex utraque
parte praefigere ac sine detrimento, si qua vis inlata fuerit,
sustinere.[10] Quod si pons non tantum ad transitum sed etiam ad
recursum et commeatus necessarius fuerit, tunc in utroque capite
percussis latioribus fossis aggereque constructo defensores
milites debet accipere a quibus tamdiu teneatur quamdiu locorum
necessitas postulat.

 VIII QVEMADMODVM CASTRA DEBEANT ORDINARI  


[1] Consequens videtur itineris observatione descripta ad
castrorum in quibus manendum est venire rationem. Non enim belli
tempore ad stativam vel mansionem civitas murata semper occurrit,
et incautum est plenumque discriminis exercitum passim sine
aliqua munitione considere, cum militibus ad capiendum cibum
occupatis, ad munera facienda dispersis facile nectantur
insidiae; postremo noctis obscuritas, necessitas somni,
pascentium equorum dispersio occasionem superventibus praestat.
[2] In metandis castris non sufficit locum bonum legere nisi
talis sit ut alter eo non possit melior inveniri, ne utilior
praetermissus a nobis et ab adversariis occupatus adportet
incommodum.[3] Cavendum quoque ne per aestatem aut morbosa in
proximo aut salubris aqua sit longius, hieme ne pabulatio desit
aut lignum, ne subitis tempestatibus campus in quo manendum est
soleat inundari, ne sit in abruptis ac deviis et circumsedentibus
adversariis difficilis praestetur egressus, ne ex superioribus
locis missa ab hostibus in eum tela perveniant.
[4] Quibus caute studioseque provisis pro necessitate loci vel
quadrata vel rotunda vel trigona vel oblonga castra constitues,
nec utilitati praeiudicat forma; tamen pulchriora creduntur
quibus ultra latitudinis spatium tertia pars longitudinis
additur.[5] Ita autem ab agrimensoribus podismum mensurae colligi
oportet ut ad quantitatem concludatur exercitus;[6] nam
propugnatores angusta constipant et ultra quam convenit latiora
diffundunt.
[7] Tres autem modos definiunt fossae. Primum in unius noctis
transitum et itineris occupationem leviorem, cum sublati
caespites ordinantur et aggerem faciunt, supra quem valli, hoc
est sudes vel tribuli lignei, per ordinem digeruntur.[8] Caespes
autem circumciditur ferramentis, qui herbarum radicibus continet
terram; fit altus semissem, latus pedem, longus pedem semis.[9]
Quod si terra solutior fuerit, ut ad similitudinem lateris
caespes non possit abscidi, tunc opere tumultuario fossa
percutitur, lata pedes quinque, alta tres, cui intrinsecus agger
excrescit, ut sine metu securus requiescat exercitus.[10] Stativa
autem castra aestate vel hieme, hoste vicino, maiore cura ac
labore firmantur.[11] Nam singulae centuriae, dividentibus
campidoctoribus et principiis, accipiunt pedaturas et scutis vel
sarcinis suis in orbem circa propria signa dispositis cincti
gladio fossam aperiunt latam aut novem aut undecim aut tredecim
pedibus vel, si maior adversariorum vis metuitur, pedibus decem
et septem (imparem enim numerum observari moris est);[12] tum
saepibus ductis vel interpositis stipitibus ramisque arborum, ne
terra facile dilabatur, agger erigitur, supra quem ad
similitudinem muri et pinnae et propugnacula componuntur.[13]
Opus vero centuriones decempedis metiuntur, ne minus foderit aut
erraverit alicuius ignavia, et tribuni circumeunt nec ante
discedunt qui strenui sunt quam fuerint universa perfecta.[14] Ne
tamen aliquis superventus laborantibus fiat, omnes equites et
pars peditum quae non operatur privilegio dignitatis ante fossam
in procinctu armata consistit et ingruentes repellit inimicos.
[15] Prima igitur signa locis suis intra castra ponuntur, quia
nihil est venerabilius eorum maiestate militibus, duci praetorium
eiusque comitibus praeparatur, tribunis tabernacula collocantur,
quibus per contubernales deputatos ad munera aqua lignum et
pabula ministrantur.[16] Tunc pro gradu legionibus et auxiliis,
equitibus et peditibus loca in quibus papiliones tendant
deputantur in castris, ac de singulis centuriis quaterni equites
et quaterni pedites excubitum noctibus faciunt.[17] Et quia
impossibile videbatur in speculis vigilantes singulos permanere,
ideo in quattuor partes ad clepsydram sunt divisae vigiliae, ut
non amplius quam tribus horis nocturnis necesse sit vigilare.[18]
A tubicine omnes vigiliae committuntur et finitis horis a
cornicine revocantur. Idoneos tamen tribuni et probatissimos
eligunt qui circumeant vigilias et renuntient si qua emerserit
culpa, quos circumitores appellabant; nunc militiae factus est
gradus et circitores vocantur.[19] Sciendum tamen est equites
extra vallum nocturnas excubias facere debere; per diem autem
castris positis alii mane alii post meridiem propter fatigationem
hominum equorumque agrarias faciunt.
[20] Inter praecipua convenit ducem providere, sive in castris
sive in civitate consistat, ut animalium pascua, subvectio
frumenti ceterarumque specierum, aquatio lignatio pabulatio
secura ab hostium reddatur incursu.[21] Quod aliter non potest
evenire nisi per loca idonea, qua nostrorum ambulat commeatus,
praesidia disponantur, sive illae civitates sint sive castella
murata.[22] Quod si non repperitur antiqua munitio, oportunis
locis circumdata maioribus fossis tumultuaria castella firmantur
(nam a castris diminutivo vocabulo sunt nuncupata castella),[23]
intra quae in agrariis aliquanti pedites equitesque degentes
tutum iter commeantibus praestant. Difficile enim hostis ad ea
loca audet accedere in quibus a fronte et a tergo novit
adversarios commorari.

 VIIII QVAE ET QVANTA CONSIDERANDA SINT VT INTELLEGATVR VTRVM
SVPERVENTIBVS ET INSIDIIS AN PVBLICO DEBEAT MARTE CONFLIGI  


[1] Quisquis hos artis bellicae commentarios ex probatissimis
auctoribus breviatos legere dignabitur, quam primum rationem
proelii depugnandique cupit audire praecepta.[2] Sed conflictus
publicus duarum aut trium horarum certamine definitur, post quem
partis eius quae superata fuerit spes omnes intercidunt. Ideo
omnia ante cogitanda, ante temptanda, ante facienda sunt quam ad
ultimum veniatur abruptum.[3] Boni enim duces non aperto proelio,
in quo est commune periculum, sed ex occulto semper attemptant,
ut integris suis, quantum possunt, hostes interimant vel certe
terreant; in qua parte quae necessaria admodum sunt ab antiquis
reperta perscribam.
[4] Praecipua ars et utilitas ducis est ut adhibitis ex universo
exercitu scientibus belli et sapientibus viris de suis et hostium
copiis saepius tractet omni, quae plurimum nocet, adulatione
summota, utrum maiorem numerum pugnatorum ipse an hostes habeant,
utrum ipsius an adversariorum homines magis armati sint et
muniti, qui magis exercitati, qui sint in necessitatibus
fortiores.[5] Quaerendum etiam utra pars equites, utra pedites
habeat meliores, sciendumque in peditibus vel maxime consistere
robur exercitus;[6] et inter ipsos equites quis contatis, quis
sagittariis antecedat, quis plures loricas induat, quis utiliores
equos adduxerit; postremo loca ipsa in quibus pugnandum est
utrum inimicis an nobis videantur accommoda—[7] nam si equitatu
gaudemus, campos debemus optare, si pedite, loca eligere angusta,
fossis paludibus vel arboribus impedita, et aliquotiens
montuosa—;[8] cui magis victus abundet aut desit—nam fames, ut
dicitur, intrinsecus pugnat et vincit saepius sine ferro.
[9] Vel maxime autem tractandum est utrum expediat necessitatem
protrahi an celerius dimicari. Interdum enim sperat adversarius
expeditionem cito posse finiri et si dilatus fuerit in longum aut
penuria maceratur aut desiderio suorum revocatur ad propria aut
nihil magnum faciens per desperationem abire compellitur.[10] Tum
fracti labore ac taedio plurimi deserunt, aliquanti produnt,
aliquanti se tradunt, quia adversis rebus rarior fides est et
nudari incipit qui copiosus advenerat.
[11] Ad rem pertinet qualis ipse adversarius vel eius comites
optimatesque sint nosse, utrum temerarii an cauti, audaces an
timidi, scientes artem bellicam vel ex usu an temere
pugnantes;[12] quae gentes cum his fortes, quae ignavae sint;
nostra auxilia cuius fidei quarumque sint virium; quos animos
illius copiae, quos habeat noster exercitus; quae pars sibi magis
victoriam repromittat. Eiusmodi enim cogitationibus virtus
augetur aut frangitur.[13] Desperantibus autem crescit audacia
adhortatione ducis, et si nihil ipse timere videatur crescit
animus, si ex insidiis vel occasione aliquid fortiter feceris, si
hostibus adversae res coeperint evenire, si vel infirmiores aut
minus armatos ex inimicis potueris superare.[14] Cavendum enim
est ne dubitantem formidantemque exercitum ad publicam pugnam
aliquando producas.
Interest utrum tirones an veteres milites habeas, et utrum ante
breve tempus in expeditionibus fuerint an annis aliquot in pace
durarint; nam pro tironibus accipiendi sunt qui pugnare longo
tempore desierunt.[15] Sed cum legiones auxilia vel equites ex
diversis advenerint locis, dux optimus et separatim singulos
numeros per tribunos electos quorum scitur industria ad omnia
genera exercere debet armorum[16] et post in unum collectos quasi
depugnaturos conflictu publico exercebit ipse saepius
temptabitque quid artis possint habere, quid virium, quemadmodum
sibi ipsi consentiant, utrum ad tubarum monita, ad signorum
indicia, ad praecepta vel nutum suum diligenter obtemperent.[17]
Si errant in aliquibus, exerceantur atque doceantur quamdiu
possint esse perfecti.[18] Si vero in campicursione, in
sagittando, in iaculando, in ordinanda acie ad plenum fuerint
eruditi, ne sic quidem temere sed occasione capta ad publicam
ducendi sunt pugnam; sed ante minoribus proeliis imbuendi.
[19] Dux itaque vigilans sobrius prudens, tamquam de civili causa
inter partes iudicaturus, adhibito consilio de suis et
adversarii copiis iudicet. Et si multis rebus superior invenitur,
oportunum sibi non differat inire conflictum.[20] Si vero
adversarium intellegit potiorem, certamen publicum vitet; nam
pauciores numero et inferiores viribus superventus et insidias
facientes sub bonis ducibus reportaverunt saepe victoriam.

 X QVID OPORTEAT FIERI SI QVIS DESVETVM A PVGNA EXERCITVM HABEAT
VEL TIRONEM  


[1] Omnes artes omniaque opera cotidiano usu et iugi
exercitatione proficiunt. Quod si in parvis verum est, quanto
magis decet in maximis custodiri![2] Quis autem dubitet artem
bellicam rebus omnibus esse potiorem, per quam libertas retinetur
et dignitas, propagantur provinciae, conservatur imperium?[3]
Hanc quondam relictis doctrinis omnibus Lacedaemonii et postea
coluere Romani; hanc solam hodieque barbari putant esse
servandam, cetera omnia aut in hac arte consistere aut per hanc
assequi se posse confidunt; haec dimicaturis est necessaria per
quam vitam retineant et victoriam consequantur.
[4] Dux ergo cui tantae potestatis insignia tribuuntur, cuius
fidei atque virtuti possessorum fortunae, tutela urbium, salus
militum, rei publicae creditur gloria, non tantum pro universo
exercitu sed etiam pro singulis contubernalibus debet esse
sollicitus.[5] Si quid enim illis eveniat in bello, et ipsius
culpa et publica videtur iniuria.
Ergo, si tironem vel diu armis desuetum exercitum ducit,
singularum legionum sive auxiliorum nec non etiam vexillationum
vires animos consuetudinem diligenter exploret.[6] Sciat etiam si
potest fieri nominatim quis comes, quis tribunus, quis
domesticus, quis contubernalis quantum possit in bello;
auctoritatem severitatemque maximam sumat; omnes culpas militares
legibus vindicet; nulli errantium credatur ignoscere; in
diversis locis, in diversis occasionibus omnium experimenta
percipiat.
[7] His ut oportet curatis, cum dispersi ad praedandum securi
oberrant hostes, tunc probatos equites sive pedites cum tironibus
aut inferioribus mittat, ut ex occasione fusis inimicis et illis
peritia et reliquis crescat audacia.[8] Ad transitus fluviorum,
ad praecipitia montium, ad silvarum angustias, ad paludum aut
viarum difficultatem superventus nullo sciente disponat atque ita
iter suum temperet ut cibum capientes aut dormientes aut
vacantes certe, securos inermes disculcios, destratis equis,
nihil suspicantes, ipse paratus invadat, quatenus in huiusmodi
certaminibus sui fiduciam colligant.[9] Nam qui ante longum
tempus aut omnino numquam viderunt homines vulnerari vel occidi,
cum primum aspexerint, perhorrescunt et pavore confusi de fuga
magis quam de conflictu incipiunt cogitare.[10] Praeterea, si
excurrant adversarii, longo itinere fatigatos adgrediatur et
ultimos vel certe insperatos superveniat; eos etiam qui longe a
suis aut pabuli aut praedae gratia commorantur subito occupet cum
delectis.[11] Illa enim ante temptanda sunt quae si male
cesserint minus noceant, si bene plurimum prosint.
Inter hostes discordiarum serere causas sapientis est ducis.[12]
Nulla enim quamvis minima natio potest ab adversariis perdeleri
nisi propriis simultatibus se ipsa consumpserit;[13] nam civile
odium ad inimicorum perniciem praeceps est, ad utilitatem suae
defensionis incautum.
Unum illud est in hoc opere praedicendum, ut nemo desperet fieri
posse quae facta sunt.[14] Dicat aliquis ‘multi anni sunt quibus
nullus fossa aggere valloque mansurum circumdat exercitumʼ.
Respondebitur ‘si fuisset ista cautela, nihil nocturni aut diurni
superventus hostium nocere potuissentʼ.[15] Persae imitantes
Romanos ductis fossis castra constituunt, et quia harenosa sunt
prope omnia saccos, quos inanes portaverant, ex pulverulenta quae
effoditur terra complent eorumque cumulo aggerem faciunt.[16]
Omnes barbari carris suis in orbem conexis ad similitudinem
castrorum securas a superventibus exigunt noctes. Veremur ne
discere nequeamus quae a nobis alii didicerunt?[17] Haec ex usu
librisque antea servabantur, sed omissa diu nemo quaesivit, quia
vigentibus pacis officiis procul aberat necessitas belli.[18] Sed
ne impossibile videatur reparari disciplinam cuius usus
intercidit doceamur exemplis. Apud veteres ars militaris in
oblivionem saepius venit, sed prius a libris repetita est, postea
ducum auctoritate firmata.[19] Scipio Africanus sub aliis
imperatoribus Hispanienses exercitus frequenter victos
accepit;[20] hos disciplinae regula custodita omni opere
fossisque faciendis ita diligenter exercuit ut diceret fodientes
luto inquinari debere qui madere hostium sanguine noluissent;[21]
cum ipsis denique Numantinos capta civitate sic concremavit ut
nullus evaderet.[22] Metellus in Africa Albino imperante
subiugatum accepit exercitum, quem ita emendavit veteribus
institutis ut postea eos a quibus sub iugum missi fuerant
superarent.[23] Cimbri Caepionis et Mallii legiones intra Gallias
deleverunt; quarum reliquias cum Gaius Marius suscepisset, ita
erudivit scientia et arte pugnandi ut innumerabilem multitudinem
non solum Cimbrorum sed etiam Teutonum et Ambronum publico Marte
deleret.[24] Facilius autem est ad virtutem novos imbuere quam
revocare perterritos.

 XI QVAE IPSO DIE PROCVRANDA SINT QVO PVBLICA COMMITTITVR PVGNA  


[1] Praemissis levioribus artibus belli ad publici conflictus
incertum et ad fatalem diem nationibus ac populis ratio
disciplinae militaris invitat. Nam in eventu aperti Martis
victoriae plenitudo consistit.[2] Hoc ergo tempus est quo tanto
magis duces debent esse solliciti quanto ,maior speratur
diligentibus gloria et maius periculum comitatur ignavos, in quo
momento peritiae usus, pugnandi doctrina consiliumque dominatur.
[3] Veteribus saeculis mos fuit parco cibo curatos milites ad
certamen educere, ut audaciores sumpta esca redderet et longiore
conflictu non fatigarentur inedia.[4] Praeterea observandum est
praesentibus hostibus, sive ex castris sive ex civitate producas
ad proelium, ne dum per angusta portarum particulatim procedit
exercitus a collectis et paratis debilitetur inimicis.[5] Ideoque
providendum est ut ante omnes milites egrediantur portas et
aciem construant quam hostis adveniat.[6] Quod si intra civitatem
manentibus paratus advenerit, aut differatur egressus aut certe
dissimuletur, ut cum adversarii insultare coeperint his quos non
putant exituros, cum ad praedam aut ad redeundum converterint
animum, cum ordines solverint, tunc illis stupentibus lectissimi
quique prorumpant et conferti adgrediantur ignaros.
[7] Observatur autem ne longo spatio fatigatum militem neve
lassos post cursum equos ad publicum proelium cogas. Multum
virium labore itineris pugnaturus amittit; quid faciet qui ad
aciem anhelus adventat?[8] Haec et veteres declinarunt et
superiore vel nostra aetate cum Romani duces per imperitiam non
cavissent, ne quid amplius dicam, exercitus perdiderunt.[9] Impar
enim condicio est lassum cum requieto, sudantem cum alacri,
currentem cum eo qui steterit subire conflictum.

 XII INVESTIGANDVM QVID SENTIANT MILITES PVGNATVRI  


[1] Ipsa die qua certaturi sunt milites quid sentiant diligenter
explora. Nam fiducia vel formido ex vultu verbis incessu motibus
cernitur.[2] Nec confidas satis si tiro proelium cupit—inexpertis
enim dulcis est pugna—et noveris te oportere differre si
exercitati bellatores metuunt dimicare.[3] Monitis tamen et
adhortatione ducis exercitui virtus adcrescit et animus,
praecipue si futuri certaminis talem acceperint rationem qua
sperent se ad victoriam perventuros.[4] Tunc inimicorum ignavia
vel error ostendendus est vel si ante a nobis superati sunt
commemorandum. Dicenda etiam quibus militum mentes in odium
adversariorum ira et indignatione moveantur.
[5] Animis paene omnium hominum hoc naturaliter evenit, ut
trepident cum ad conflictum hostium venerint.[6] Sine dubio autem
infirmiores sunt quorum mentes ipse confundit aspectus; sed hoc
remedio formido lenitur, si antequam dimices frequenter exercitum
tuum locis tutioribus ordines, unde et videre hostem et
agnoscere consuescant.[7] Interdum audeant aliquid ex occasione:
aut fugent aut interimant inimicos; mores adversariorum, arma,
equos recognoscant. Nam quae ex usu nota sunt non timentur.

 XIII QVEMADMODVM IDONEVS LOCVS ELIGATVR AD PVGNAM  


[1] Bonum ducem convenit nosse magnam partem victoriae ipsum
locum in quo dimicandum est possidere. Elabora ergo ut
conserturus manum primum auxilium captes ex loco, qui tanto
utilior iudicatur quanto superior fuerit occupatus.[2] In
subiectos enim vehementius tela descendunt, et maiore impetu
obnitentes pars altior pellit. Qui adverso nititur clivo duplex
subit cum loco et hoste certamen.[3] Sed illa distantia est,
quod, si de peditibus tuis victoriam speras contra equites
hostium, loca aspera inaequalia montuosa debes eligere, si vero
de equitibus tuis contra adversarii pedites victoriam quaeris,
sequi debes paulo quidem editiora loca sed plana atque patentia,
neque silvis neque paludibus impedita.


 XIIII QVEMADMODVM ACIES DEBEAT ORDINARI VT IN CONFLICTV REDDATVR
INVICTA  


[1] Ordinaturus aciem tria debet ante prospicere, solem pulverem
ventum. Nam sol ante faciem eripit visum; ventus contrarius tua
inflectit ac deprimit, hostium adiuvat tela; pulvis a fronte
congestus oculos implet et claudit.[2] Haec momento eo quo acies
ordinantur etiam imperiti vitare solent, sed duci provido
cavendum est in futurum ne post paululum accedente die noceat
solis mutata conversio, ne ventus adversus hora solita eo
pugnante nascatur.[3] Ita ergo constituantur ordines ut haec post
occipitium nostrum sint et si potest fieri adversariorum
impetant faciem.
[4] Acies dicitur exercitus instructi frons quae adversum hostem
spectat. Haec in pugna publica si sapienter disponitur, plurimum
iuvat, si imperite, quamvis optimi bellatores sint mala
ordinatione franguntur.[5] Instructionis lex est ut in primo
exercitati et veteres milites collocentur, quos antea principes
vocabant, in secundo ordine circumdati catafractis sagittarii et
optimi milites cum spiculis vel lanceis ordinentur, quos prius
hastatos vocabant.[6] Singuli autem armati in directum ternos
pedes inter se occupare consuerunt, hoc est, in mille passibus
mille sexcenti sexaginta sex pedites ordinantur in longum, ut nec
acies interluceat et spatium sit arma tractandi.[7] Inter
ordinem autem et ordinem a tergo in latum sex pedes distare
voluerunt, ut haberent pugnantes spatium accedendi atque
recedendi; vehementius enim cum saltu cursuque tela mittuntur.[8]
In his duobus ordinibus et aetate maturi et usu confidentes et
muniti etiam gravioribus armis collocantur; hi enim ad vicem muri
nec cedere nec sequi aliquando cogendi sunt, ne ordines turbent,
sed venientes adversarios excipere et stando pugnandoque
repellere vel fugare.[9] Tertius ordo disponitur de armaturis
velocissimis, de sagittariis iuvenibus, de bonis iaculatoribus,
quos antea ferentarios nominabant.[10] Quartus item ordo
construitur de scutatis expeditissimis, de sagittariis
iunioribus, de his qui alacriter verrutis vel mattiobarbulis,
quas plumbatas nominant, dimicant, qui dicebantur levis armatura.
[11] Sciendum ergo est stantibus duobus primis ordinibus tertium
et quartum ordinem ad provocandum cum missilibus et sagittis
primo loco semper exire.[12] Qui si hostes in fugam vertere
potuerint, ipsi cum equitibus persequuntur; sin vero ab hostibus
pulsi fuerint, redeunt ad primam ac secundam aciem et inter ipsos
recipiunt se ad loca sua.[13] Prima autem et secunda acies, cum
ad spathas et ad pilam, ut dicitur, ventum fuerit, totum sustinet
bellum.
In quinta acie ponebantur interdum carroballistae manuballistarii
fundibulatores funditores.[14] Fundibulatores sunt qui
fustibalis lapides iaciunt. Fustibalus fustis est longus pedibus
quattuor cui per medium ligatur funda de corio, et utraque manu
impulsus prope ad instar onagri dirigit saxa.[15] Funditores sunt
qui fundis lino vel setis factis—has enim dicunt esse
meliores—contorto circa caput brachio dirigunt saxa.[16] Quibus
scuta deerant, sive lapidibus manu iactis sive missibilibus in
hoc ordine dimicabant, quos accensos tamquam iuniores et postea
additos nominabant.
Sextus ordo post omnes a firmissimis et scutatis et omni genere
armorum munitis bellatoribus tenebatur, quos antiqui triarios
appellabant.[17] Hi, ut requieti et integri acrius invaderent
hostes, post ultimas acies sedere consueverant. Si quid enim
primis ordinibus accidisset, de horum viribus reparationis spes
tota pendebat.

 XV RATIO PODISMI QVANTVM SPATIVM IN ACIE INTER SINGVLOS HOMINES
IN LONGVM VEL INTER SINGVLOS ORDINES IN LATVM DEBEAT CVSTODIRI  


[1] Explanato qualiter debeant acies instrui, nunc podismum
mensuramque ipsius ordinationis exponam.
In mille passibus campi una acies mille sexcentos sexaginta sex
suscipit pedites, propterea quia singuli pugnatores ternos
occupant pedes.[2] Quod si sex acies in mille passibus campi
volueris ordinare, novem milia nongenti nonaginta sex pedites
sunt necessarii. Si autem in terno hunc numerum volueris tendere,
duo milia passuum comprehendit; sed melius est plures acies
facere quam militem spargere.[3] Senos pedes a tergo inter
singulas acies in latum diximus interpatere debere, et ipsi
bellatores stantes singulos obtinent pedes;[4] ideoque, si sex
acies ordinaveris, quadraginta duo pedes in latum et mille passus
in longum decem milium hominum tenebit exercitus.[5] Si autem in
terno volueris aciem tenuare, viginti unum pedes in latum et duo
milia passuum in longum decem milium tenebit exercitus.[6] Ad
hanc rationem, sive viginti milia sive triginta milia peditum
fuerint, iuxta mensurae podismum sine aliqua difficultate
poterunt ordinari, nec dux fallitur, cum sciat qui locus quantos
capere possit armatos.[7] Dicunt, si angustior locus sit vel
multitudo sufficiat, etiam in deno vel amplius acies ordinari.[8]
Magis enim expedit ut conferti pugnent quam longius separati;
nam si nimium fuerit acies tenuata, cito ab adversariis facta
impressione perrumpitur et nullum postea potest esse remedium.
[9] Qui autem numeri in dextro cornu, qui in sinistro, qui in
medio debeant ordinari, vel iuxta dignitates eorum servatur ex
more vel certe pro qualitate hostium commutatur.

 XVI DE EQVITIBVS ORDINANDIS  


[1] Constructa acie peditum equites ponuntur in cornibus, ita ut
loricati omnes et contati iuncti sint peditibus, sagittarii autem
vel qui loricas non habent longius evagentur.[2] A fortioribus
namque equitibus peditum protegenda sunt latera et a velocioribus
atque expeditis hostium cornua superfundenda atque turbanda.[3]
Scire dux debet contra quos drungos, hoc est globos, hostium quos
equites oporteat poni;[4] nam nescioqua occulta ratione, immo
paene divina, alii contra alios dimicant melius, et qui fortiores
vicerant ab inferioribus saepe vincuntur.[5] Quod si equites
impares fuerint, more veterum velocissimi cum scutis levibus
pedites ad hoc ipsum exercitati hisdem miscendi sunt, quos
velites nominabant;[6] quo facto, quamvis fortissimi equites
hostium fuerint, tamen adversum mixtum agmen pares esse non
possunt.[7] Unum hoc remedium omnes duces veteres invenerunt, ut
adsuefacerent iuvenes currentes egregie et inter binos equites
singulos ex his pedites collocarent cum levioribus scutis gladiis
atque missilibus.


 XVII DE SVBSIDIIS QVAE POST ACIEM COLLOCANTVR  


[1] Sed optima ratio est et ad victoriam plurimum confert ut
lectissimos de peditibus et equitibus cum vicariis comitibus
tribunisque vacantibus habeat dux post aciem praeparatos, alios
circa cornua alios circa medium, ut sicubi hostis vehementer
insistit, ne rumpatur acies, provolent subito et suppleant loca
additaque virtute inimicorum audaciam frangant.[2] Hoc primi
Lacones invenerunt, imitati sunt Carthaginienses, Romani postea
ubique servarunt.[3] Hac dispositione nulla melior invenitur; nam
directa acies hoc solum agere debet et potest, ut hostem
repellat aut fundat.[4] Si cuneus sit agendus aut forfix,
superfluos habere debebis post aciem de quibus cuneum vel
forficem facias.[5] Si ducenda sit serra, item ex abundantibus
ducitur; nam si de loco suo ordinatum militem transferre
coeperis, universa turbabis.[6] Si globus hostium separatus aut
alam tuam aut partem aliquam urgere coeperit, nisi superfluos
habeas quos contra globum possis opponere, sive equites sive
pedites de acie tuleris, dum alia vis defendere, alia
periculosius denudabis.[7] Quod si bellatorum tibi copia non
abundat, melius est aciem habere breviorem, dummodo in subsidiis
colloces plurimos.[8] Nam circa medias partes campi ex peditibus
bene armatis debes habere lectissimos de quibus cuneum facias et
statim aciem hostium rumpas;[9] circa cornua autem de contatis
loricatisque equitibus ad hoc reservatis et levi armatura peditum
alas hostium circumvenire te convenit.


 XVIII IN QVO LOCO PRIMVS DVX STARE DEBEAT IN QVO SECVNDVS IN QVO
TERTIVS  


[1] Dux qui praecipuam sustinet potestatem inter equites et
pedites in parte dextra stare consuevit.[2] Hic enim locus est in
quo tota acies gubernatur, ex quo rectus est liberque
procursus.[3] Ideo autem inter utrosque consistit ut et consilio
regere et auctoritate tam equites quam pedites ad pugnam possit
hortari.[4] Hic de equitibus supernumerariis mixtis peditibus
expeditis adversariorum sinistrum cornum, qui contra ipsum stat,
circumire debet et a tergo semper urgere.
[5] Secundus dux in media acie ponitur peditum qui eam sustentet
et firmet.[6] Hic fortissimos pedites et bene armatos de illis
superfluis secum habere debet ex quibus aut ipse cuneum faciat et
aciem hostium rumpat[7] aut si adversarii cuneum fecerint ipse
forficem faciat, ut cuneo illi possit occurrere.
In sinistra parte exercitus tertius esse dux debet, satis
bellicosus et providus, quia sinistra pars difficilior est et
velut manca in acie consistit.[8] Hic circa se bonos equites
supernumerarios et velocissimos pedites habere debet de quibus
sinistrum cornum semper extendat, ne circumveniatur ab hostibus.
[9] Clamor autem quem barritum vocant prius non debet attolli
quam acies utraque se iunxerit;[10] imperitorum enim vel
ignavorum est vociferari de longe, cum hostes magis terreantur si
cum telorum ictu clamoris horror accesserit.
[11] Semper autem studere debes ut prior instruas aciem, quia ex
arbitrio tuo potes facere quod tibi utile iudicas cum nullus
obsistit;[12] deinde et tuis auges confidentiam et adversariis
fiduciam minuis, quia fortiores videntur qui provocare non
dubitant,[13] inimici autem incipiunt formidare qui vident contra
se acies ordinari. Hinc additur maximum commodum, quia tu
instructus paratusque ordinantem et trepidum adversarium
praeoccupas.[14] Pars enim victoriae est inimicum turbare
antequam dimices.

 XVIIII QVIBVS REMEDIIS VIRTVTI VEL DOLIS HOSTIVM RESISTATVR IN
ACIE  


[1] Exceptis superventibus vel incursionibus repentinis ex
occasione, quam numquam dux exercitatus amittit—nam in itineribus
iam fatigatis, in fluminum transgressione divisis, in paludibus
occupatis, in iugis montium laborantibus, in campis sparsis atque
securis, in mansione dormientibus, oportunum proelium semper
infertur, cum aliis negotiis occupati hostes prius interimantur
quam praeparare se possint; quod si cauti sint adversarii et
insidiarum nulla sit copia, tunc adversus praesentes scientes
videntes aequa condicione pugnatur. Tamen ars belli non minus in
hoc aperto conflictu quam in occultis fraudibus adiuvat eruditos.
[2] Cavendum vel maxime ne ab ala cornuque sinistro, quod saepius
evenit, aut certe dextro, quod licet raro contingit,
circumveniantur tui a multitudine hostium aut a vagantibus
globis, quos dicunt drungos.[3] Quod si acciderit, unum remedium
est ut alam cornumque replices et rotundes, quatenus conversi tui
sociorum terga defendant;[4] sed in angulo ipsius extremitatis
fortissimi collocentur, quia ibi impetus amplior fieri consuevit.
Item adversus cuneum hostium certis resistitur modis.[5] Cuneus
dicitur multitudo peditum quae iuncta cum acie primo angustior
deinde latior procedit et adversariorum ordines rumpit, quia a
pluribus in unum locum tela mittuntur;[6] quam rem milites
nominant caput porcinum. Contra quod ordinatio ponitur quam
forficem vocant;[7] nam ex lectissimis militibus in V litteram
ordo componitur et illum cuneum excipit atque ex utraque parte
concludit, quo facto aciem non potest rumpere.
[8] Item serra dicitur quae ab strenuis directa ante frontem
opponitur hostibus ut turbata acies reparetur.
[9] Globus autem dicitur qui a sua acie separatus vago superventu
incursat inimicos, contra quem alter populosior vel fortior
immittitur globus.
[10] Observandum quoque ne sub tempore quo iam committitur pugna
velis ordines commutare aut de locis suis aliquos numeros ad alia
transferre.[11] Statim enim nascitur tumultus atque confusio, et
in imparatos conturbatosque facilius hostis incumbit.

 XX QVOT GENERIBVS PVGNA PVBLICA COMMITTATVR ET QVOMODO ETIAM QVI
INFERIOR NVMERO ET VIRIBVS EST VALEAT OBTINERE  


[1] Depugnationum septem sunt genera vel modi cum infesta ex
utraque parte signa confligunt.
Una depugnatio est fronte longa quadro exercitu, sicut etiam nunc
et prope semper solet proelium fieri.[2] Sed hoc genus
depugnationis periti armorum non optimum iudicant, quia in
prolixo spatio cum tenditur acies non aequalis semper campus
occurrit et hiatus aliquid in medio vel sinus aut curvatura fit
et in eo loco acies frequenter inrumpitur.[3] Praeterea, si
multitudine adversarius antecedit, a lateribus aut dextram aut
sinistram alam circumvenit, in quo periculum magnum est nisi
supernumerarios habeas qui procurrant hostemque sustineant.[4]
Hoc genere solus debet confligere qui et plures et fortes
habuerit bellatores, ut ex utroque cornu hostem circumveniat et
quasi in sinum sui concludat exercitus.
[5] Secunda depugnatio est obliqua, plurimis melior; in qua si
paucos strenuos loco idoneo ordinaveris, etiam si multitudine
hostium et virtute turberis, tamen poteris reportare
victoriam.[6] Huius talis est modus. Cum instructae acies ad
congressum veniunt, tunc tu sinistram alam tuam a dextra
adversarii longius separabis, ne vel missibilia ad eam vel
sagittae perveniant;[7] dextram autem alam tuam sinistrae alae
illius iunges, et ibi primum inchoa proelium, ita ut cum
equitibus optimis et probatissimis peditibus sinistram partem
illius, ad quam te iunxeris, adgrediaris atque circumeas et
detrudendo atque supercurrendo ad hostium terga pervenias.[8]
Quod si semel adversarios exinde pellere coeperis, accedentibus
tuis indubitatam victoriam consequeris et pars exercitus tui quam
ab hoste submoveris secura durabit.[9] Ad similitudinem autem A
litterae vel libellae fabrilis acies in hoc dimicandi genere
componuntur.[10] Quod si tibi prior adversarius fecerit, illos
quos post aciem supernumerarios diximus debere poni, tam equites
quam pedites, ad sinistrum tuum colliges cornum, et sic
adversario resistes magnis viribus, ne arte pellaris.
[11] Tertia depugnatio est similis secundae, sed in hoc deterior,
quod a sinistro cornu tuo cum illius incipis dextro confligere;
nam quasi mancus impetus est eorum et aperte cum difficultate
adgrediuntur hostes qui in sinistro dimicant cornu.[12] Quod
apertius explanabo. Si quando alam sinistram longe habueris
meliorem, tunc ei fortissimos equites peditesque coniunge et in
congressu ipsam primam applica ad alam hostium dextram, et
quantum potes adversarii dextram partem pellere et circumire
festina;[13] tuam autem aliam exercitus partem, in qua deteriores
bellatores habere te nosti, a sinistra illius longissime separa,
ne vel gladiis invadatur vel ad eam tela perveniant.[14] In hoc
genere cavendum est ne inimicorum cuneis transversa tua acies
elidatur. Hoc autem modo uno casu utiliter pugnabitur, si
adversarius infirmiorem dextrum cornum habuerit et tu longe
fortiorem sinistrum.
[15] Quarta depugnatio talis est. Cum ordinaveris aciem, ante
quadringentos vel quingentos passus quam ad hostem pervenias non
sperante eo subito ambas alas tuas incitare te convenit, ut ex
utroque cornu inprovisos hostes vertas in fugam et celerius
victoriam consequaris.[16] Sed hoc genus certaminis, licet cito
superet si exercitatos fortissimosque produxerit, tamen
periculosum est, quia mediam aciem suam qui sic dimicat nudare
compellitur et in duas partes exercitum separare;[17] et si primo
impetu victus non fuerit inimicus, habet occasionem qua invadat
et divisa cornua et mediam aciem destitutam.
[18] Quinta depugnatio est quartae similis, sed hoc unum amplius
habet, quod levem armaturam et sagittarios ante primam aciem
ponit, ut illis resistentibus non possit inrumpi.[19] Nam sic de
dextro cornu suo illius sinistrum et de sinistro cornu suo illius
dextrum adgreditur. Quod si fugare potuerit, statim vincit; sin
minus, media acies ipsius non laborat, quia a levi armatura
sagittariisque defenditur.
[20] Sexta depugnatio optima est, prope similis secundae, qua
utuntur qui de numero suorum et de virtute desperant; et si bene
ordinaverint, quamvis cum paucioribus semper victoriam
consequuntur.[21] Nam cum instructa acies ad hostes accedit,
dextram alam tuam sinistrae alae hostium iunge et ibi per equites
probatissimos et velocissimos pedites incipe proelium,[22]
reliquam autem partem exercitus tui longissime ab adversariorum
acie remove et in directum porrige quasi verum; nam cum sinistram
partem illius et a lateribus et a tergo coeperis caedere, sine
dubio vertis in fugam.[23] Adversarius autem nec de dextra parte
sua nec de media acie potest suis laborantibus subvenire, quia
acies tua extenditur et tota se porrigit ad similitudinem I
litterae longissimeque recedit ab hostibus. Quo genere in
itineribus saepe confligitur.
[24] Septima depugnatio est quae loci beneficio adiuvat
dimicantem.[25] In hac quoque et cum paucioribus et cum minus
fortibus poteris adversarium sustinere. Hoc est, si montem aut
mare aut flumen aut lacum aut civitatem aut paludes aut abrupta
in una parte habeas, ex qua hostis non possit accedere, reliquum
exercitum tuum directa acie ordines, sed in illa ala quae
munitionem non habet omnes equites et ferentarios ponas.[26] Tunc
securus pro tuo arbitrio cum hoste confligis, quia ab una parte
loci natura te munit, ab alia duplex prope ponitur equitatus.
[27] Illud tamen observandum est, quo nihil melius invenitur, ut,
sive de dextro cornu solo pugnare volueris, ibi fortissimos
ponas, sive de sinistro, ibi strenuissimos colloces, sive in
medio cuneos facere volueris per quos acies hostium rumpas, in
cuneo exercitatissimos ordines bellatores.[28] Victoria enim per
paucos fieri consuevit. Tantum est ut electi a duce sapientissimo
in his locis in quibus ratio et utilitas postulat ordinentur.

 XXI VIAM ABSCEDENDI HOSTIBVS DANDAM VT DELEANTVR FACILIVS
FVGIENTES  


[1] Plerique rei militaris ignari pleniorem victoriam credunt si
adversarios aut locorum angustiis aut armatorum multitudine
circumdederint ut aditum non inveniant abscedendi.[2] Sed clausis
ex desperatione crescit audacia, et cum spei nihil est sumit
arma formido. Libenter cupit commori qui sine dubio scit se esse
moriturum.[3] Ideoque Scipionis laudata sententia est, qui dixit
viam hostibus qua fugerent muniendam. Nam cum abscedendi aditu
patefacto mentes omnium ad praebenda terga consenserint, inulti
more pecudum trucidantur,[4] nec insequentium ullum periculum
est, cum victi quibus defendi potuerant arma converterint. Hoc
genere, quanto maior fuerit, tanto facilius multitudo
prosternitur;[5] neque enim ibi requirendus est numerus ubi
animus semel territus non tam tela hostium cupit declinare quam
vultum.[6] Ceterum clausi, licet exigui numero et infirmi
viribus, hoc ipso tamen sunt hostibus pares, quia desperantes
sciunt aliud sibi licere non posse.


 XXII QVEMADMODVM AB HOSTIBVS RECEDATVR SI CONSILIVM DISPLICET
PVGNAE  


[1] Digestis omnibus quae ratio militaris experimentis et arte
servavit, unum superest edocere, quemadmodum recedatur ab
hostibus. Nam disciplinae bellicae et exemplorum periti nusquam
maius periculum imminere testantur;[2] qui enim ante congressum
recedit ex acie, et suis fiduciam minuit et inimicis addit
audaciam.[3] Verum quia hoc saepius necesse est evenire, quibus
modis tuto possit fieri declarandum est,
primum ut tui nesciant ideo te recedere quia declinas inire
conflictum, sed credant arte aliqua se ideo revocari ut ad
oportuniorem locum invitetur hostis ac facilius superetur aut
certe insequentibus adversariis secretiores collocentur
insidiae;[4] nam ad fugam parati sunt qui ducem suum sentiunt
desperare.
Illud quoque vitandum est, ne hostes te recedere sentiant et
statim inruant.[5] Propterea plerique ante pedites suos equites
posuerunt, ut discurrentes adversarios videre non sinerent
quemadmodum pedites abscedebant.[6] Item particulatim incipientes
a primis singulas acies subducebant retroque revocabant, in
gradu suo manentibus reliquis, quos sensim postea cessimque ad
illos iungebant quos subduxerant primum.[7] Aliquanti exploratis
itineribus nocte cum exercitu recedebant, ut hostes die orta cum
intellexissent non possent comprehendere praecedentes.[8]
Praeterea levis armatura praemittebatur ad colles ad quos subito
totus revocaretur exercitus, et si hostes insequi voluissent, a
levi armatura, quae ante occupaverat locum, additis equitibus
fundebantur.[9] Nihil enim periculosius existimant quam si
inconsulte insequentibus ab his qui in subsessa fuerint vel qui
ante se paraverint obvietur.[10] Hoc tempus est quo oportune
collocantur insidiae, quia adversus fugientes maior audacia et
minor cura est. Necessario autem amplior securitas gravius solet
habere discrimen.[11] Imparatis, cibum capientibus, in itinere
lassis, equos suos pascentibus ac nihil tale suspicantibus,
superventus adsolent fieri,[12] quod et nobis vitandum est et
hosti in eiusmodi occasionibus pernicies inferenda. Hoc enim casu
oppressis nec virtus potest nec multitudo prodesse.[13] Qui in
acie publica vincitur pugna, licet et ibi ars plurimum prosit,
tamen ad defensionem suam potest accusare fortunam; qui vero
superventum insidias subsessas passus est, culpam suam non potest
excusare, quia haec evitare potuit et per speculatores idoneos
ante cognoscere.
Cum receditur, talis fraus fieri consuevit.[14] Recto itinere
pauci equites insequuntur, valida manus occulte per alia mittitur
loca; ubi ad agmen inimicorum pervenerint equites, temptant
leviter atque discedunt;[15] ille credit quicquid insidiarum
fuerat praeterisse et sine cura resolvitur ad neglegentiam; tunc
illa manus quae secreto itinere destinata fuerat superveniens
opprimit ignorantes.
[16] Multi, cum ab hoste discedunt, si per silvas ituri sunt,
praemittunt qui angusta vel abrupta occupent loca, ne ibidem
patiantur insidias; et rursus post se praecisis arboribus vias
claudunt, quas concaedes vocant, ut adversariis facultatem
adimant persequendi.
[17] Et paene utrique parti in itinere ad subsessas communis
occasio est. Nam qui praecedit oportunis vallibus vel silvosis
montibus post se relinquit insidias, in quas cum inciderit
inimicus, recurrit ipse et adiuvat suos;[18] qui vero sequitur
aversis semitis longe ante destinat expeditos et praecedentem
adversarium arcet a transitu deceptumque a fronte et a tergo
concludit.[19] Dormientibus noctu adversariis et qui praecessit
potest regredi et qui sequitur, quantumvis intersit, potest
supervenire per fraudem.[20] In transfretatione fluviorum qui
praecedit illam partem temptat opprimere quae prima transierit
dum reliqui alveo separantur; qui autem sequitur festinato
itinere illos qui nondum potuerunt transire conturbat.

 XXIII DE CAMELIS ET CATAFRACTIS EQVITIBVS  


[1] Camelos aliquantae nationes apud veteres in acie produxerunt
et Urcilliani intra Africam vel ceteri Mazices hodieque
producunt;[2] sed genus animalium harenis et tolerandae siti
aptum confusas etiam in pulvere vento vias absque errore dirigere
memoratur, ceterum praeter novitatem, si ab insolitis videatur,
inefficax bello est.
[3] Catafracti equites, propter munimina quae gerunt a vulneribus
tuti sed propter impedimentum et pondus armorum capi faciles et
laqueis frequenter obnoxii,[4] contra dispersos pedites quam
contra equites in certamine meliores, tamen aut ante legiones
positi aut cum legionariis mixti, quando comminus, hoc est manu
ad manum, pugnatur, acies hostium saepe perrumpunt.

 XXIIII QVOMODO QVADRIGIS FALCATIS VEL ELEPHANTIS IN ACIE POSSIT
OBSISTI  


[1] Quadrigas falcatas in bello rex Antiochus et Mitridates
habuerunt. Quae ut primo magnum intulere terrorem, ita postmodum
fuere derisui.[2] Nam difficile currus falcatus planum semper
invenit campum et levi impedimento retinetur unoque afflicto aut
vulnerato equo decipitur.[3] Sed maxime hac Romanorum militum
arte perierunt: ubi ad pugnam ventum est, repente toto campo
Romani tribulos abiecerunt, in quos currentes quadrigae cum
incidissent deletae sunt.[4] Tribulus autem est ex quattuor palis
confixum propugnaculum quod quoquo modo abieceris tribus radiis
stat et erecto quarto infestum est.
[5] Elephanti in proeliis magnitudine corporum, barritus horrore,
formae ipsius novitate homines equosque conturbant.[6] Hos
contra Romanum exercitum primus in Lucania rex Pyrrus eduxit;
postea Hannibal in Africa, rex Antiochus in Oriente, Iugurtha in
Numidia copiosos habuerunt. Adversus quos diversa resistendi
excogitata sunt genera.[7] Nam et centurio in Lucania gladio
manum, quam promuscidem vocant, unius abscidit, et bini
catafracti equi iungebantur ad currum, quibus insidentes
clibanarii sarisas, hoc est longissimos contos, in elephantos
dirigebant;[8] nam muniti ferro nec a sagittariis quos vehebant
beluae laedebantur et earum impetum equorum celeritate
vitabant.[9] Alii contra elephantos catafractos milites
immiserunt, ita ut in brachiis eorum et in cassidibus vel umeris
aculei ingentes ponerentur e ferro, ne manu sua elephas
bellatorem contra se venientem posset apprendere.[10] Praecipue
tamen velites antiqui adversum elephantos ordinaverunt. Velites
autem erant iuvenes levi armatura, corpore alacri, qui ex equis
optime missibilia dirigebant.[11] Hi equis praetercurrentibus ad
latiores lanceas vel maiora spicula beluas occidebant. Sed
crescente audacia postea collecti plures milites pariter pila,
hoc est missibilia, in elephantos congerebant eosque vulneribus
elidebant.[12] Illud additum est, ut funditores cum fustibalis et
fundis rotundis lapidibus destinatis Indos per quos regebantur
elephanti cum ipsis turribus affligerent atque mactarent, quo
nihil tutius invenitur.[13] Praeterea venientibus beluis, quasi
inrupissent aciem, spatium milites dabant; quae cum in agmen
medium pervenissent circumfusis undique armatorum globis cum
magistris absque vulneribus capiebantur inlaesae.[14]
Carroballistas aliquanto maiores—hae enim longius et vehementius
spicula dirigunt—superpositas curriculis cum binis equis vel
mulis post aciem convenit ordinari, et cum sub ictu teli
accesserint bestiae sagittis ballistariis transfiguntur.[15]
Latius tamen contra eas et firmius praefigitur ferrum, ut in
magnis corporibus maiora sint vulnera.[16] Adversum elephantos
plura exempla et machinamenta rettulimus, ut si quando necessitas
postulaverit sciatur quae sint tam immanibus beluis opponenda.

 XXV QVID FIERI DEBEAT SI VEL PARS FVGERIT VEL TOTVS EXERCITVS  


[1] Sciendum vero est, si pars exercitus vicerit et pars fugerit,
minime desperandum, cum in eiusmodi necessitate ducis constantia
totam sibi possit vindicare victoriam.[2] Innumerabilibus hoc
accidit bellis, et pro superioribus sunt habiti qui minime
desperarunt; nam in simili condicione fortior creditur quem
adversa non frangunt.[3] Prior ergo de caesis hostibus spolia
capiat, quod ipsi dicunt, colligat campum, prior clamore ac
bucinis exultare videatur.[4] Hac fiducia ita perterrebit
inimicos, ita suis fiduciam geminabit, quasi victor ex omni parte
discesserit.
[5] Quod si aliquo casu omnis in acie fundatur exercitus,
perniciosa clades; tamen reparationis multis fortuna non defuit,
et medicina quaerenda est.[6] Dux ergo providus sub ea cautela
publico debet Marte confligere ut si quid pro varietate bellorum
vel condicionis humanae secus acciderit absque gravi detrimento
liberet victos.[7] Nam si vicini colles fuerint, si post terga
munitio, si ceteris abscedentibus fortissimi quique restiterint,
se suosque servabunt.[8] Frequenter iam fusa acies dispersos ac
passim sequentes reparatis viribus interemit.[9] Numquam
exultantibus maius solet evenire discrimen quam cum ex subita
ferocia in formidinem commutantur.[10] Sed quocumque eventu
colligendi sunt superstites bello, erigendi adhortationibus
congruis et armorum instauratione refovendi.[11] Tunc novi
dilectus, nova quaeruntur auxilia, et, quod amplius prodest,
captatis occasionibus in ipsos victores per occultas insidias
impetus faciendus ac sic audacia reparanda.[12] Nec oportunitas
defit, cum pro felicitate superbius et incautius mentes
efferantur humanae.[13] Si quis hunc casum ultimum putat, cogitet
eventus omnium proeliorum inter initia contra illos magis fuisse
quibus victoria debebatur.

 XXVI REGVLAE BELLORVM GENERALES  


[1] In omnibus proeliis expeditionis condicio talis est ut quod
tibi prodest adversario noceat, quod illum adiuvat tibi semper
officiat. Numquam ergo ad illius arbitrium aliquid facere vel
dissimulare debemus, sed id solum agere quod nobis utile
iudicamus; contra te enim esse incipit si imiteris quod fecit
ille pro se, et rursum quicquid pro tua parte temptaveris contra
illum erit si voluerit imitari.
[2] In bello qui plus in agrariis vigilaverit, plus in exercendo
milite laboraverit, minus periculum sustinebit.
[3] Numquam miles in acie producendus est cuius antea experimenta
non ceperis.
[4] Aut inopia aut superventibus aut terrore melius est hostem
domare quam proelio, in quo amplius solet fortuna potestatis
habere quam virtus.
[5] Nulla consilia meliora sunt nisi illa quae ignoraverit
adversarius antequam facias.
[6] Occasio in bello amplius solet iuvare quam virtus.
[7] In sollicitandis suscipiendisque hostibus, si cum fide
veniant, magna fiducia est, quia adversarium amplius frangunt
transfugae quam perempti.
[8] Melius est post aciem plura servare praesidia quam latius
militem spargere.
[9] Difficile vincitur qui vere potest de suis et de adversarii
copiis iudicare.
[10] Amplius iuvat virtus quam multitudo.
[11] Amplius prodest locus saepe quam virtus.
[12] Paucos viros fortes natura procreat, bona institutione
plures reddit industria.
[13] Exercitus labore proficit, otio consenescit.
[14] Numquam ad certamen publicum produxeris militem nisi cum eum
videris sperare victoriam.
[15] Subita conterrent hostes, usitata vilescunt.
[16] Qui dispersis suis inconsulte sequitur quam ipse acceperat
adversario vult dare victoriam.
[17] Qui frumentum necessariaque non praeparat vincitur sine
ferro.
[18] Qui multitudine et virtute praecedit quadrata dimicet
fronte, qui primus est modus.
[19] Qui imparem se iudicat dextro cornu suo sinistrum cornum
pellat inimici, qui secundus est modus.
[20] Qui sinistram alam fortissimam habere se novit dextram alam
hostis invadat, qui est tertius modus.
[21] Qui habet exercitatissimos milites in utroque cornu pariter
proelium debet incipere, qui quartus est modus.
[22] Qui levem armaturam optimam regit utramque alam hostis
invadat ferentariis ante aciem constitutis, qui quintus est
modus.
[23] Qui nec numero militum nec virtute confidit, si depugnaturus
est, de dextra sua sinistram alam hostium pulset reliquis suis
porrectis in similitudinem veri, qui sextus est modus.
[24] Qui pauciores infirmioresque habere se novit septimo modo ex
uno latere aut montem aut civitatem aut mare aut fluvium aut
aliquod debet habere subsidium.
[25] Qui confidit equitatu aptiora loca quaerat equitibus et rem
magis per equites gerat.
[26] Qui confidit pedestribus copiis aptiora loca peditibus
quaerat et rem magis per pedites gerat.
[27] Cum explorator hostium latenter oberrat in castris, omnes ad
tentoria sua per diem redire iubeantur, et statim deprehenditur
explorator.
[33] Quo genere depugnaturus sis nesciant hostes, ne aliquibus
remediis obsistere moliantur.
[28] Cum consilium tuum cognoveris adversariis proditum,
dispositionem mutare te convenit.
[29] Quid fieri debeat tractato cum multis, quid vero facturus
sis cum paucissimis ac fidelissimis vel potius ipse tecum.
[30] Milites timor et poena in sedibus corrigit, in expeditione
spes ac praemia faciunt meliores.
[31] Boni duces publico certamine numquam nisi ex occasione aut
nimia necessitate confligunt.
[32] Magna dispositio est hostem fame magis urgere quam ferro.
[34] De equitatu sunt multa praecepta; sed cum haec pars militiae
usu exercitii, armorum genere, equorum nobilitate profecerit, ex
libris nihil arbitror colligendum, cum praesens doctrina
sufficiat.
[35] Digesta sunt, imperator invicte, quae nobilissimi auctores
diversis probata temporibus per experimentorum fidem memoriae
prodiderunt,[36] ut ad peritiam sagittandi, quam in serenitate
tua Persa miratur, ad equitandi scientiam vel decorem, quae
Hunnorum Alanorumque natio velit imitari si possit,[37] ad
currendi velocitatem, quam Saracenus Indusque non aequat, ad
armaturae exercitationem, cuius campidoctores vel pro parte
exempla intellexisse se gaudent,[38] regula proeliandi, immo
vincendi artificium iungeretur, quatenus virtute pariter ac
dispositione mirabilis rei publicae tuae et imperatoris officium
exhiberes et militis.
 IIII. INCIPIVNT CAPITVLA LIBRI QVARTI  


I Civitates aut natura aut opere debere muniri
II Non directos sed angulosos muros faciendos
III Quemadmodum muris e terra iungatur adgestus
IIII De cataractis et portis, ne noceantur ab ignibus
V De fossis faciendis
VI Ne sagittis hostium homines laedantur in muro
VII Quibus modis providendum sit ne famem patiantur obsessi
VIII Quae species praeparandae sint pro defensione murorum
VIIII Quid faciendum sit si nervorum defuerit copia
X Quid faciendum ne aquae inopiam patiantur obsessi
XI Si sales defuerint
XII Quid faciendum cum primo impetu venitur ad muros
XIII Enumeratio machinarum quibus muri oppugnantur
XIIII De ariete falce testudine
XV De vineis, de pluteis, de aggere
XVI De musculis
XVII De turribus ambulatoriis
XVIII Quemadmodum ambulatoria turris possit incendi
XVIIII Quemadmodum altitudo muris addatur
XX Quo pacto suffodiatur terra ut machina nocere nil possit
XXI De scalis sambuca exostra et tollenone
XXII De ballistis onagris scorpionibus arcuballistis fustibalis
fundis, per quae tormenta defenditur murus
XXIII Adversum arietes prosunt culcitae laquei lupi columnae
graviores
XXIIII De cuniculis, per quos aut murus deponitur aut civitas
penetratur
XXV Quid facere debeant oppidani si hostes inruperint civitatem
XXVI Quae sit adhibenda cautela ne hostes furtim occupent murum
XXVII Quando oppidanis inferantur insidiae
XXVIII Quid faciant obsidentes ne ab oppidanis patiantur insidias
XXVIIII Quo genere tormentorum civitas defendatur
XXX Quemadmodum mensura colligatur ad scalas vel machinas
faciendas
XXXI Praecepta belli navalis
XXXII Nomina iudicum qui praeerant classi
XXXIII Vnde appellentur liburnae
XXXIIII Qua diligentia fabricentur liburnae
XXXV Qua observatione sit caedenda materies
XXXVI Quo mense caedendae sint trabes
XXXVII De modo liburnarum
XXXVIII Nomina ventorum et numerus
XXXVIIII Quibus mensibus tutius navigetur
XL Quemadmodum tempestatum observanda sint signa
XLI De prognosticis
XLII De aestuariis, hoc est de reumate
XLIII De locorum notitia sive remigibus
XLIIII De telis tormentisque muralibus
XLV Quemadmodum navali bello collocentur insidiae
XLVI Quid fiat cum aperto Marte bellum navale committitur

[1] Agrestem incultamque hominum in initio saeculi vitam a
communione mutorum animalium vel ferarum urbium constitutio prima
discrevit. In his nomen rei publicae peperit communis
utilitas.[2] Ideo potentissimae nationes ac principes consecrati
nullam maiorem gloriam putaverunt quam aut fundare novas
civitates aut ab aliis conditas in nomen suum sub quadam
amplificatione transferre.[3] In quo opere clementia serenitatis
tuae optinet palmam. Ab illis enim vel paucae vel singulae, a
pietate tua innumerabiles urbes ita iugi labore perfectae sunt ut
non tam humana manu conditae quam divino nutu videantur
enatae.[4] Cunctos imperatores felicitate moderatione castimonia,
exemplis indulgentiae, studiorum amore praecedis.[5] Regni
animique tui bona cernimus et tenemus, quae anticipare et
superior optavit aetas et extendi in perpetuum ventura
desiderat.[6] Quibus rebus tantum universo orbi praestitum
gratulamur quantum vel humana mens petere vel gratia potuit
divina conferre.[7] Sed dispositionibus vestrae clementiae
quantum profecerit murorum elaborata constructio Roma documentum
est, quae salutem civium Capitolinae arcis defensione servavit ut
gloriosius postea totius orbis possideret imperium.
[8] Ad complementum igitur operis maiestatis vestrae praeceptione
suscepti rationes quibus vel nostrae civitates defendendae sint
vel hostium subruendae ex diversis auctoribus in ordinem digeram,
nec laboris pigebit, cum omnibus profutura condantur.

 I CIVITATES AVT NATVRA AVT OPERE DEBERE MVNIRI  


[1] Vrbes atque castella aut natura muniuntur aut manu aut
utroque, quod firmius ducitur: natura aut locorum edito vel
abrupto aut circumfuso mari sive paludibus vel fluminibus, manu
fossis ac muro.[2] In illo naturali beneficio tutissimo eligentis
consilium, in plano quaeritur fundantis industria.[3] Videmus
antiquissimas civitates ita in campis patentibus constitutas ut
deficiente auxilio locorum arte tamen et opere redderentur
invictae.


 II NON DIRECTOS SED ANGVLOSOS MVROS FACIENDOS  


[1] Ambitum muri directum veteres ducere noluerunt, ne ad ictus
arietum esset expositus, sed sinuosis anfractibus iactis
fundamentis clausere urbes, crebrioresque turres in ipsis angulis
reddiderunt propterea[2] quia si quis ad murum tali ordinatione
constructum vel scalas vel machinas voluerit admovere non solum a
fronte sed etiam a lateribus et prope a tergo velut in sinu
circumclusus opprimitur.


 III QVEMADMODVM MVRIS E TERRA IVNGATVR ADGESTVS  


[1] Murus autem ut numquam possit elidi hac ratione perficitur.
Intervallo vicenum pedum interposito duo intrinsecus parietes
fabricantur.[2] Deinde terra quae de fossis fuerit egesta inter
illos mittitur vectibusque densatur, ita ut a muro primus paries
pro rata inferior, secundus longe minor ducatur, ut de plano
civitatis ad similitudinem graduum quasi clivo molli usque ad
propugnacula possit ascendi,[3] quia nec murus ullis potest
arietibus rumpi quem terra confirmat et quovis casu destructis
lapidibus ea quae inter parietes densata fuerat ad muri vicem
ingruentibus moles obsistit.


 IIII DE CATARACTIS ET PORTIS NE NOCEANTVR AB IGNIBVS  


[1] Cavetur praeterea ne portae subiectis ignibus exurantur.
Propter quod sunt coriis ac ferro tegendae; sed amplius prodest,
quod invenit antiquitas, ut ante portam addatur propugnaculum in
cuius ingressu ponitur cataracta, quae anulis ferreis ac funibus
pendet, ut si hostes intraverint demissa eadem extinguantur
inclusi.[2] Ita tamen supra portam murus est ordinandus ut
accipiat foramina per quae de superiore parte effusa aqua
subiectum restinguat incendium.


 V DE FOSSIS FACIENDIS  


[1] Fossae autem ante urbes latissimae altissimaeque faciendae
sunt, ut nec facile possint coaequari replerique ab obsidentibus
et cum aquis coeperint redundare ab adversario cuniculum
continuari minime patiantur.[2] Nam duplici modo opus
subterraneum peragi, earum altitudine et inundatione, prohibetur.


 VI NE SAGITTIS HOSTIVM HOMINES LAEDANTVR IN MVRO  


[1] Formidatur ne multitudo sagittariorum de propugnaculis
exterritis defensoribus appositisque scalis occupet murum.
Adversum quod catafractas vel scuta in civitatibus debent habere
quam plurimi.[2] Deinde per propugnacula duplicia saga ciliciaque
tenduntur impetumque excipiunt sagittarum; neque enim facile
transeunt spicula quod cedit ac fluctuat.[3] Inventum quoque
remedium est ut de ligno crates facerent, quas metallas
vocaverunt, lapidibusque complerent, ea arte inter bina
propugnacula constitutas ut si per scalas ascendisset hostis et
partem aliquam ipsius contigisset supra caput suum vergeret saxa.


 VII QVIBVS MODIS PROVIDENDVM SIT NE FAMEM PATIANTVR OBSESSI  


[1] Multa defensionum oppugnationumque sunt genera, quae locis
competentibus inseremus.[2] Nunc sciendum est obsidendi duas
species esse, unam cum adversarius oportunis locis praesidiis
ordinatis vel aqua prohibet inclusos vel deditionem sperat a
fame, quando omnes prohibuerit commeatus;[3] hoc enim consilio
ipse otiosus ac tutus fatigat inimicum.
[4] Ad quos casus possessores quamvis levi suspicione pulsati
omnem alimoniam victus intra muros debent studiosissime
collocare, ut ipsis exuberet substantia, adversarios inopia cogat
abscedere.[5] Non solum autem porcinum sed et omne animalium
genus quod inclusum servari non potest deputari oportet ad
laridum, ut adminiculo carnis frumenta sufficiant. Aves autem
cohortales et sine impensa in civitatibus nutriuntur et propter
aegrotantes sunt necessariae.[6] Pabula equis praecipue
congerenda et quae adportari nequiverint exurenda, vini aceti
ceterarumque frugum vel pomorum congerendae sunt copiae nihilque
quod esui proficiat hostibus relinquendum.[7] Nam ut hortorum
cura in virdiariis domorum vel areis exerceatur utilitatis ac
voluptatis ratio persuadet.[8] Parum autem proficit plurimum
collegisse nisi ab exordio dimensione salubri per idoneos
erogatio temperetur:[9] numquam periclitati sunt fame qui
frugalitatem inter copias servare coeperunt.[10] Inbellis quoque
aetas ac sexus propter necessitatem victus portis frequenter
exclusa est, ne penuria opprimeret armatos a quibus moenia
servabantur.

 VIII QVAE SPECIES PRAEPARANDAE SINT PRO DEFENSIONE MVRORVM  


[1] Bitumen sulphur picem liquidam oleum quod incendiarium vocant
ad exurendas hostium machinas convenit praeparari.
[2] Ad arma facienda ferrum utriusque temperaturae et carbones
servantur in conditis. Ligna quoque hastilibus sagittisque
necessaria reponuntur.
[3] Saxa rotunda de fluviis, quia pro soliditate graviora sunt et
aptiora mittentibus, diligentissime colliguntur,[4] ex quibus
muri replentur et turres, minima ad fundas sive fustibalos vel
manibus iacienda; maiora per onagros diriguntur, maxima vero
pondere formaque volubili in propugnaculis digeruntur ut demissa
per praeceps non solum hostes obruant subeuntes sed etiam
machinamenta confringant.
[5] Rotae quoque de lignis viridibus ingentissimae fabricantur,
vel intercisi ex validissimis arboribus cylindri, quas taleas
vocant, ut sint volubiles levigantur, quae per pronum labentia
subito impetu bellatores solent equosque deterere.
[6] Trabes quoque et tabulata vel diversae magnitudinis clavos
ferreos esse oportet in promptu.[7] Nam oppugnantium machinis per
alias machinas consuevit obsisti, praecipue cum subitis operibus
addenda sit muris vel propugnaculis altitudo, ne adversariorum
mobiles turres superemineant et capiant civitatem.

 VIIII QVID FACIENDVM SIT SI NERVORVM DEFVERIT COPIA  


[1] Nervorum quoque copiam summo studio expedit colligi, quia
onagri vel ballistae ceteraque tormenta nisi funibus nervinis
intenta nil prosunt.[2] Equorum tamen setae de caudis ac iubis ad
ballistas utiles asseruntur. Indubitatum vero est crines
feminarum in eiusmodi tormentis non minorem habere virtutem
Romanae necessitatis experimento.[3] Nam in obsidione Capitolii
corruptis iugi ac longa fatigatione tormentis, cum nervorum copia
defecisset, matronae abscisos crines viris suis optulere
pugnantibus, reparatisque machinis adversariorum impetum
reppulerunt.[4] Maluerunt enim pudicissimae feminae deformato ad
tempus capite liberae vivere cum maritis quam hostibus integro
decore servire.
[5] Cornua quoque vel cruda coria proficit colligi ad cataractas
tegendas aliaque machinamenta sive munimina.

 X QVID FACIENDVM NE AQVAE INOPIAM PATIANTVR OBSESSI  


[1] Magna urbis utilitas est cum perennes fontes murus includit.
Quod si natura non praestat, cuiuslibet altitudinis effodiendi
sunt putei aquarumque haustus funibus extrahendi.[2] Sed interdum
sicciora sunt loca quae montibus sunt saxisque munita; in quibus
superposita castella extra murum inferiores repperiunt fontium
venas ac de propugnaculis vel turribus destinatis protegunt
telis, ut aquatoribus liber praestetur accessus.[3] Quod si ultra
ictum teli, in clivo tamen civitatis subiecta sit vena,
castellum parvulum, quem burgum vocant, inter civitatem et fontem
convenit fabricari ibique ballistas sagittariosque constitui, ut
aqua defendatur ab hostibus.
[4] Praeterea in omnibus publicis aedificiis multisque privatis
cisternae sunt diligentissime substruendae, ut receptacula aquis
pluvialibus quae de tectis effluunt praestent.[5] Difficile enim
eos sitis vicit qui quamvis exigua aqua ad potum tamen tantum in
obsidione sunt usi.

 XI SI SALES DEFVERINT  


[1] Si maritima sit civitas et sales defuerint, liquor ex mari
sumptus per alveos aliaque patula vasa diffunditur, qui calore
solis duratur in salem.[2] Quod si hostis ab unda prohibeat (nam
hoc accidit), harenas quas excitatum vento mare superfuderat
aliquando colligunt et dulci aqua eluunt, quae sole siccata
nihilo minus mutatur in sales.


 XII QVID FACIENDVM CVM PRIMO IMPETV VENITVR AD MVROS  


[1] Violenta autem impugnatio quando castellis vel civitatibus
praeparatur, mutuo utrimque periculo sed maiore oppugnantium
sanguine exercentur luctuosa certamina.[2] Illi enim qui muros
invadere cupiunt terrifico apparatu expositis copiis in spem
deditionis formidinem geminant tubarum strepitu hominumque
permixto;[3] tunc, quia timor magis frangit insuetos, primo
impetu stupentibus oppidanis, si discriminum experimenta non
norunt, admotis scalis invaditur civitas.[4] Quod si a fidentibus
sive militaribus viris repellatur prima congressio, statim
clausis crescit audacia, et iam non terrore sed viribus et arte
confligitur.


 XIII ENVMERATIO MACHINARVM QVIBVS MVRI OPPVGNANTVR  


[1] Admoventur enim testudines arietes falces vineae plutei
musculi turres; de quibus singulis qualiter fabricentur, quo
etiam pacto proelientur vel repellantur, edisseram.


 XIIII DE ARIETE FALCE TESTVDINE  


[1] De materia ac tabulatis testudo contexitur, quae ne exuratur
incendio coriis vel ciliciis centonibusque vestitur.[2] Haec
intrinsecus accipit trabem, quae aut adunco praefigitur ferro et
falx vocatur ab eo quod incurva est, ut de muro extrahat lapides,
aut certe caput ipsius vestitur e ferro et appellatur aries,[3]
vel quod habet durissimam frontem quae subruit muros, vel quod
more arietum retrocedit ut cum impetu vehementius feriat.[4]
Testudo autem a similitudine verae testudinis vocabulum sumpsit,
quia, sicut illa modo reducit modo proserit caput, ita
machinamentum interdum reducit trabem interdum exerit ut fortius
caedat.


 XV DE VINEIS DE PLVTEIS DE AGGERE  


[1] Vineas dixerunt veteres quas nunc militari barbaricoque usu
caucias vocant. E lignis levioribus machina colligatur, lata
pedibus octo, alta pedibus septem, longa pedibus sedecim.[2]
Huius tectum munitione duplici tabulatis cratibusque
contexitur;[3] latera quoque vimine saepiuntur ne saxorum
telorumque impetu penetrentur;[4] extrinsecus autem, ne immisso
concremetur incendio, crudis ac recentibus coriis vel centonibus
operitur. Istae, cum plures factae fuerint, iunguntur in ordinem,
sub quibus obsidentes tuti ad subruenda murorum penetrant
fundamenta.
[5] Plutei dicuntur qui ad similitudinem absidis contexuntur e
vimine et ciliciis vel coriis proteguntur ternisque rotulis,
quarum una in medio, duae in capitibus apponuntur, in quamcumque
partem volueris admoventur more carpenti;[6] quos obsidentes
applicant muris, eorumque munitione protecti sagittis sive fundis
vel missibilibus defensores omnes de propugnaculis civitatis
exturbant, ut scalis ascendendi facilior praestetur occasio.
[7] Agger autem ex terra lignisque extollitur contra murum, de
quo tela iactantur.

 XVI DE MVSCVLIS  


[1] Musculos dicunt minores machinas quibus protecti bellatores
sudatum auferunt civitatis, fossatum etiam adportatis lapidibus
lignis ac terra non solum complent sed etiam solidant, ut turres
ambulatoriae sine impedimento iungantur ad muros.[2] Vocantur
autem a marinis beluis musculi; nam quemadmodum illi, cum minores
sint, tamen ballenis auxilium adminiculumque iugiter exhibent,
ita istae machinae breviores velut deputatae turribus magnis
adventui illarum parant viam itineraque praemuniunt.


 XVII DE TVRRIBVS AMBVLATORIIS  


[1] Turres autem dicuntur machinamenta ad aedificiorum speciem ex
trabibus tabulatisque compacta et ne tantum opus hostili
concremetur incendio diligentissime ex crudis coriis vel
centonibus communita, quibus pro modo altitudinis additur
latitudo.[2] Nam interdum tricenos pedes per quadrum interdum
quadragenos vel quinquagenos latae sunt.[3] Proceritas autem
ipsarum tanta fit ut non solum muros sed etiam turres lapideas
altitudine superent. His plures rotae mechanica arte subduntur,
quarum lapsu volubili magnitudo tam ampla moveatur.
[4] Praesens autem periculum civitatis est si ad murum fuerit
turris admota. Plures enim accipit scalas et diverso genere
conatur inrumpere.[5] Nam in inferioribus habet arietem, cuius
impetu destruit muros; circa mediam vero partem accipit pontem,
factum de duabus trabibus saeptumque de vimine, quem subito
prolatum inter turrem murumque constituunt et per eum egredientes
de machina bellatores in civitatem transeunt et occupant
muros;[6] in superioribus autem turris illius partibus contati et
sagittarii collocantur qui defensores urbis ex alto contis
missibilibus saxisque prosternant.[7] Quo facto civitas capitur
sine mora. Quid enim auxilii superest cum hi qui de murorum
altitudine sperabant repente supra se aspiciant altiorem hostium
murum?

 XVIII QVEMADMODVM AMBVLATORIA TVRRIS POSSIT INCENDI  


[1] Huic tam manifesto discrimini multis occurritur modis.
Primum, si confidentia vel virtus est militaris, eruptione facta
globus egreditur armatorum et vi hostibus pulsis machinamentum
illud ingens direptis coriis de lignis exurit.
[2] Quod si oppidani exire non audeant, ad maiores ballistas
malleolos vel falaricas cum incendio destinant, ut perruptis
coriis vel centonibus intrinsecus flamma condatur.[3] Malleoli
velut sagittae sunt et ubi adhaeserint, quia ardentes veniunt,
universa conflagrant.[4] Falarica autem ad modum hastae valido
praefigitur ferro; inter tubum etiam et hastile sulphure resina
bitumine stuppisque convolvitur infusa oleo quod incendiarium
vocant;[5] quae ballistae impetu destinata perrupto munimine
ardens figitur ligno turritamque machinam frequenter incendit.
[6] Depositi quoque homines funibus cum hostes dormiunt in
lanternis portant lucernas et incensis machinis rursum levantur
in murum.

 XVIIII QVEMADMODVM ALTITVDO MVRIS ADDATVR  


[1] Praeterea partem muri ad quam machina conatur accedere
cemento atque lapidibus vel luto sive lateribus, postremo
tabulatis extruendo faciunt altiorem, ne defensores moenium
desuper urbi ventura possit opprimere.[2] Constat autem inefficax
machinamentum reddi si inveniatur inferius.
Verum obsidentes eiusmodi dolum adhibere consuerunt.[3] Primo
talem extruunt turrem quae propugnaculis civitatis videatur
inferior;[4] deinde secreto aliam de tabulatis intrinsecus
turriculam faciunt, et cum muris fuerit machina sociata subito
funibus trocleisque de medio turricula illa producitur, de qua
egredientes armati, quia altior invenitur, statim capiunt
civitatem.

 XX QVO PACTO SVFFODIATVR TERRA VT MACHINA NOCERE NIL POSSIT  


[1] Interdum longissimas ferratasque trabes opponunt machinae
venienti eamque a muri vicinitate propellunt.
[2] Sed cum Rodiorum civitas oppugnaretur ab hostibus et turris
ambulatoria supra murorum altitudinem ac turrium omnium
pararetur, mechanici ingenio inventum est tale remedium.[3] Per
noctem sub fundamenta muri cuniculum fodit et illum locum ad quem
die postero turris fuerat promovenda nullo hostium sentiente
egesta terra cavavit intrinsecus,[4] et cum rotis suis moles
fuisset impulsa atque ad locum qui subter cavatus fuerat
pervenisset tanto ponderi solo cedente subsedit nec iungi muris
aut moveri ulterius potuit. Ita et civitas liberata est et
machina derelicta.

 XXI DE SCALIS SAMBVCA EXOSTRA ET TOLLENONE  


[1] Admotis turribus funditores lapidibus, sagittarii iaculis,
manuballistarii vel arcuballistarii sagittis, iaculatores
plumbatis ac missibilibus e muris submovent homines. Hoc facto
scalis appositis occupant civitatem.[2] Sed qui scalis nituntur
frequenter periculum sustinent, exemplo Capanei, a quo primum
scalarum oppugnatio perhibetur inventa; qui tanta vi occisus est
a Thebanis ut extinctus fulmine diceretur.[3] Et ideo sambuca
exostra et tollenone obsidentes in murum hostium penetrant.
[4] Sambuca dicitur a similitudine citharae; nam quemadmodum in
cithara cordae sunt, ita in trabe quae iuxta turrem ponitur funes
sunt qui pontem de superiore parte trocleis laxant ut descendat
ad murum, statimque de turri exeunt bellatores et per eum
transeuntes moenia urbis invadunt.
[5] Exostra dicitur pons quem superius exposuimus, quia de turri
in murum repente protruditur.
[6] Tolleno dicitur quotiens una trabes in terram praealta
defigitur, cui in summo vertice alia transversa trabes longior
dimensa medietate conectitur eo libramento ut si unum caput
depresseris aliud erigatur.[7] In uno ergo capite cratibus sive
tabulatis contexitur machina in qua pauci collocantur armati;
tunc per funes attracto depressoque alio capite elevati
imponuntur in murum.

 XXII DE BALLISTIS ONAGRIS SCORPIONIBVS ARCVBALLISTIS FVSTIBALIS
FVNDIS PER QVAE TORMENTA DEFENDITVR MVRVS  


[1] Adversum haec obsessos defendere consueverunt ballistae
onagri scorpiones arcuballistae fustibali sagittarii fundae.[2]
Ballista funibus nervinis tenditur, quae quanto prolixiora
brachiola habuerit, hoc est quanto maior fuerit, tanto spicula
longius mittit;[3] quae si iuxta artem mechanicam temperetur et
ab exercitatis hominibus qui mensuram eius ante collegerint
dirigatur, penetrat quaecumque percusserit.[4] Onager autem
dirigit lapides, sed pro nervorum crassitudine et magnitudine
saxorum pondera iaculatur; nam quanto amplior fuerit, tanto
maiora saxa fulminis more contorquet.[5] His duobus generibus
nulla tormentorum species vehementior invenitur.
[6] Scorpiones dicebant quas nunc manuballistas vocant, ideo sic
nuncupati quod parvis subtilibusque spiculis inferant mortem.[7]
Fustibalos arcuballistas et fundas describere superfluum puto,
quae praesens usus agnoscit.
[8] Saxis tamen gravioribus per onagrum destinatis non solum equi
eliduntur et homines sed etiam hostium machinamenta franguntur.

 XXIII ADVERSVM ARIETES PROSVNT CVLCITAE LAQVEI LVPI COLVMNAE
GRAVIORES  


[1] Adversum arietes etiam vel falces sunt plura remedia.
Aliquanti centones et culcitas funibus calant et illis opponunt
locis quae caedit aries, ut impetus machinae materia molliore
fractus non destruat murum.
[2] Alii laqueis captos arietes per multitudinem hominum de muro
in obliquum trahunt et cum ipsis testudinibus evertunt.
[3] Plures in modum forficis dentatum funibus inligant ferrum,
quem lupum vocant, apprehensumque arietem aut evertunt aut ita
suspendunt ut impetum non habeat feriendi.
[4] Interdum bases columnaeque marmoreae vibrato impetu iaciuntur
e muris arietesque confringunt.
[5] Quod si tanta vis fuerit ut murus arietibus perforetur et
quod saepe accidit decidat, salutis una spes superest ut
destructis domibus alius intrinsecus murus addatur hostesque
intra binos parietes, si penetrare temptaverint, perimantur.

 XXIIII DE CVNICVLIS PER QVOS AVT MVRVS DEPONITVR AVT CIVITAS
PENETRATVR  


[1] Aliud genus oppugnationum est subterraneum atque secretum,
quod cuniculum vocant a leporibus, qui cavernas sub terris
fodiunt ibique conduntur.[2] Adhibita ergo multitudine ad speciem
metallorum, in quibus auri argentique venas Bessorum rimatur
industria, magno labore terra defoditur cavatoque specu in
exitium civitatis inferna quaeritur via.
[3] Quae fraus duplicibus operatur insidiis. Aut enim penetrant
urbem et noctu non sentientibus oppidanis egrediuntur per
cuniculum reseratisque portis suorum agmen inducunt hostesque in
ipsis domibus perimunt ignorantes,[4] aut certe cum ad murorum
fundamenta pervenerint suffodiunt eorum maximam partem appositis
siccioribus lignis ruinamque muri tumultuario opere
suspendunt,[5] sarmenta insuper iungunt aliaque fomenta
flammarum; tunc praeparatis bellatoribus operi ignis immittitur
combustisque columnis ligneis atque tabulatis muro subito
corruente inruptioni aditus reseratur.

 XXV QVID FACERE DEBEANT OPPIDANI SI HOSTES INRVPERINT CIVITATEM  


[1] Innumerabilibus declaratur exemplis saepe caesos ad
internicionem hostes qui pervaserant civitatem.[2] Quod sine
dubio evenit si oppidani muros ac turres retinuerint vel altiora
occupaverint loca;[3] tunc enim de fenestris ac tectis omnis
aetas ac sexus inrumpentes obruit saxis aliisque generibus
telorum.[4] Quod ne sustineant obsidentes portas civitatis
aperire consuerunt, ut resistere desinant fugiendi potestate
concessa;[5] necessitas enim quaedam virtutis est desperatio.[6]
In hoc casu unum oppidanis auxilium est, sive per diem sive per
noctem hostis intraverit, ut muros turresque teneant ac loca
superiora conscendant hostesque per vicos et plateas undique
obruant dimicantes.


 XXVI QVAE SIT ADHIBENDA CAVTELA NE HOSTES FVRTIM OCCVPENT MVRVM  


[1] Frequenter dolum excogitant obsidentes ac simulata
desperatione longius abeunt;[2] sed ubi post metum murorum
vigiliis derelictis requieverit incauta securitas, tenebrarum ac
noctis occasione captata cum scalis clanculo veniunt murosque
conscendunt.
[3] Propter quod maior est adhibenda custodia cum hostis
abscesserit et in ipsis muris ac turribus tuguriola collocanda in
quibus vigiles hibernis mensibus ab imbri vel frigore, aestivis
defendantur a sole.
[4] Illud quoque usus invenit, ut acerrimos ac sagacissimos canes
in turribus nutriant qui adventum hostium odore praesentiant
latratuque testentur.
[5] Anseres quoque non minore sollertia nocturnos superventus
clamoribus indicant. Nam ingressi Capitolinam arcem Galli Romanum
nomen eruerant nisi clamore anserum excitatus Mallius
restitisset.[6] Mira diligentia sive fortuna viros qui universum
orbem erant missuri sub iugum avis una servavit.

 XXVII QVANDO OPPIDANIS INFERANTVR INSIDIAE  


[1] Non solum in obsidionibus sed in universo genere bellorum
supra omnia ducitur hostium consuetudinem explorare diligenter ac
nosse.[2] Oportunitas enim insidiarum aliter non potest inveniri
nisi scias quibus horis adversarius a laboris intentione
discedat, quibus reddatur incautior,[3] interdum medio die,
interdum ad vesperum, saepe nocte, aliquando eo tempore quo
sumitur cibus, cum utriusque partis milites ad requiem aut ad
curanda corpora disperguntur.
[4] Quod in civitate cum coeperit fieri, obsidentes astu se a
proelio subtrahunt et adversariorum neglegentiae licentiam
tribuunt.[5] Quae ipsa inpunitate cum creverit, repente admotis
machinis vel appositis scalis occupant civitatem.
[6] Et ideo in muris saxa ceteraque tormenta ponuntur in promptu
ut cognitis insidiis accurrentes ad manum habeant quod supra
caput hostium evolvant atque iaculentur.

 XXVIII QVID FACIANT OBSIDENTES NE AB OPPIDANIS PATIANTVR INSIDIAS  


[1] Cum neglegentia intervenerit, paribus insidiis subiacent
obsidentes.[2] Nam sive cibo sive somno fuerint occupati sive
otio aut aliqua necessitate dispersi, tunc oppidani repente
prorumpunt, ignorantes perimunt, arietes machinas ipsosque
aggeres ignibus concremant omniaque in perniciem suam fabricata
opera subvertunt.
[3] Propter quod obsidentes ultra ictum teli fossam faciunt
eamque non solum vallo et sudibus sed etiam turriculis instruunt
ut erumpentibus ex civitate possint obsistere, quod opus
loriculam vocant.[4] Saepe, cum obsidio describitur, invenitur in
historiis loricula urbem esse circumdatam.

 XXVIIII QVO GENERE TORMENTORVM CIVITAS DEFENDATVR  


[1] Sed ex alto destinata missibilia sive plumbatae vel lanceae,
verruta vel spicula in subiectos vehementius cadunt.[2] Sagittae
quoque arcubus missae et saxa manibus fundis sive fustibalis
directa, quanto de excelsiore loco exeunt, tanto longius
penetrant.[3] Ballistae vero et onagri, si a peritis
diligentissime temperentur, universa praecedunt, a quibus nec
virtus ulla nec munimina possunt defendere bellatores.[4] Nam
more fulminis quicquid percusserint aut dissolvere aut inrumpere
consueverunt.


 XXX QVEMADMODVM MENSVRA COLLIGATVR AD SCALAS VEL MACHINAS
FACIENDAS  


[1] Ad capiendos muros scalae vel machinae plurimum valent si ea
magnitudine compactae fuerint ut altitudinem exsuperent
civitatis.[2] Mensura autem colligitur duplici modo: aut enim
linum tenue et expeditum uno capite nectitur in sagitta, quae cum
ad muri fastigia directa pervenerit, ex mensura lini murorum
altitudo deprenditur;[3] aut certe, cum sol obliquus umbram
turrium murorumque iaculatur in terram, tunc ignorantibus
adversariis umbrae illius spatium mensuratur, itemque decempeda
figitur et umbra ipsius similiter mensuratur,[4] quo collecto
nemo dubitat ex umbra decempedae inveniri altitudinem civitatis,
cum sciatur quanta altitudo quantum umbrae mittat in longum.
[5] Quae ad oppugnandas vel defendendas urbes auctores bellicarum
artium prodiderunt vel quae recentium necessitatum usus invenit
pro publica ut arbitror utilitate digessi, illud iterum iterumque
commonens, ut sollertissime caveatur ne quando aut potus inopia
emergat aut cibi, quibus malis nulla arte succurritur;[6] ideoque
intra muros tanto plura condenda sunt quanto scitur clausurae
tempus in obsidentum potestate consistere.

 XXXI PRAECEPTA BELLI NAVALIS  


[1] Praecepto maiestatis tuae, imperator invicte, terrestris
proelii rationibus absolutis navalis belli residua, ut opinor,
est portio; de cuius artibus ideo pauciora dicenda sunt quia iam
dudum pacato mari cum barbaris nationibus agitur terrestre
certamen.
[2] Romanus autem populus pro decore et utilitate magnitudinis
suae non propter necessitatem tumultus alicuius classem parabat
ex tempore sed ne quando necessitatem sustineret semper habuit
praeparatam.[3] Nemo enim bello lacessere aut facere audet
iniuriam ei regno vel populo quem expeditum et promptum ad
resistendum vindicandumque cognoscit.[4] Apud Misenum igitur et
Ravennam singulae legiones cum classibus stabant ne longius a
tutela urbis abscederent et cum ratio postulasset sine mora, sine
circuitu ad omnes mundi partes navigio pervenirent.[5] Nam
Misenatium classis Galliam Hispanias Mauritaniam Africam Aegyptum
Sardiniam atque Siciliam habebat in proximo,[6] classis autem
Ravennatium Epiros Macedoniam Achaiam Propontidem Pontum Orientem
Cretam Cyprum petere directa navigatione consueverat, quia in
rebus bellicis celeritas amplius solet prodesse quam virtus.

 XXXII NOMINA IVDICVM QVI PRAEERANT CLASSI  


[1] Liburnis autem quae in Campania stabant praefectus classis
Misenatium praeerat, eas vero quae Ionio mari locatae fuerant
praefectus classis Ravennatium retinebat; sub quibus erant deni
tribuni per cohortes singulas constituti.[2] Singulae autem
liburnae singulos navarchos, id est quasi navicularios, habebant,
qui excepti ceteris nautarum officiis gubernatoribus atque
remigibus et militibus exercendis cotidianam curam et iugem
exhibebant industriam.


 XXXIII VNDE APPELLENTVR LIBVRNAE  


[1] Diversae autem provinciae quibusdam temporibus mari plurimum
potuerunt, et ideo diversa genera navium fuerunt.[2] Sed Augusto
dimicante Actiaco proelio, cum Liburnorum auxiliis praecipue
victus fuisset Antonius, experimento tanti certaminis patuit
Liburnorum naves ceteris aptiores.[3] Ergo similitudine et nomine
usurpato ad earundem instar classem Romani principes
texuerunt.[4] Liburnia namque Dalmatiae pars est Diadertinae
subiacens civitati, cuius exemplo nunc naves bellicae fabricantur
et appellantur liburnae.


 XXXIIII QVA DILIGENTIA FABRICENTVR LIBVRNAE  


[1] Sed cum in domibus substruendis harenae vel lapidum qualitas
requiratur, tanto magis in fabricandis navibus diligenter cuncta
quaerenda sunt, quia maius periculum est navem vitiosam esse quam
domum.[2] Ex cupresso igitur et pinu domestica sive silvestri et
abiete praecipue liburna contexitur, utilius aereis clavis quam
ferreis configenda;[3] quamlibet enim gravior aliquanto videatur
expensa, tamen, quia amplius durat, lucrum probatur afferre; nam
ferreos clavos tempore et humore celeriter rubigo consumit, aerei
autem etiam in fluctibus propriam substantiam servant.


 XXXV QVA OBSERVATIONE SIT CAEDENDA MATERIES  


[1] Observandum praecipue ut a quinta decima luna usque ad
vicesimam secundam arbores praecidantur ex quibus liburnae
contexendae sunt.[2] His enim tantum octo diebus caesa materies
immunis servatur a carie, reliquis autem diebus praecisa etiam
eodem anno interna vermium labe exesa in pulverem vertitur,[3]
quod ars ipsa et omnium architectorum cotidianus usus edocuit et
contemplatione ipsius religionis agnoscimus quam pro aeternitate
his tantum diebus placuit celebrari.


 XXXVI QVO MENSE CAEDENDAE SINT TRABES  


[1] Caeduntur autem trabes utiliter post solstitium aestivum, id
est per mensem Iulium et Augustum, et per autumnale aequinoctium,
id est usque in Kalendas Ianuarias.[2] His namque mensibus
arescente humore sicciora et ideo fortiora sunt ligna.
[3] Illud etiam cavendum, ne continuo ut deiectae fuerint trabes
secentur vel statim ut sectae fuerint mittantur in navem,
siquidem et adhuc solidae arbores et iam divisae per tabulas
duplices ad maiorem siccitatem mereantur inducias.[4] Nam quae
virides compinguntur, cum nativum humorem exsudaverint,
contrahuntur et rimas faciunt latiores, quo nihil est
periculosius navigantibus quam hiare tabulata.

 XXXVII DE MODO LIBVRNARVM  


[1] Quod ad magnitudinem pertinet, minimae liburnae remorum
habent singulos ordines, paulo maiores binos, idoneae mensurae
ternos vel quaternos, interdum quinos, sortiuntur remigum
gradus.[2] Nec hoc cuiquam enorme videatur, cum in Actiaco
proelio longe maiora referantur concurrisse navigia, ut senorum
etiam vel ultra ordinum fuerint.
[3] Scafae tamen maioribus liburnis exploratoriae sociantur, quae
vicenos prope remiges in singulis partibus habent, quas
Brittanni picatos vocant.[4] Per has et superventus fieri et
commeatus adversariorum navium aliquando intercipi assolet et
speculandi studio adventus earum vel consilium deprehendi.[5] Ne
tamen exploratoriae naves candore prodantur, colore veneto, qui
marinis est fluctibus similis, vela tinguntur et funes, cera
etiam qua unguere solent naves inficitur;[6] nautaeque vel
milites venetam vestem induunt, ut non solum per noctem sed etiam
per diem facilius lateant explorantes.

 XXXVIII NOMINA VENTORVM ET NVMERVS  


[1] Qui cum exercitu armatis classibus vehitur turbinum signa
debet ante praenoscere;[2] procellis namque et fluctibus liburnae
gravius quam vi hostium saepe perierunt. In qua parte naturalis
philosophiae tota est adhibenda sollertia, quia ventorum
tempestatumque caelesti ratione natura colligitur,[3] et pro
acerbitate pelagi, sicut providos cautela tutatur, ita
neglegentes extinguit incuria.
[4] Igitur ventorum numerum atque vocabula ars navigandi primum
debet inspicere.[5] Veteres autem iuxta positionem cardinum
tantum quattuor ventos principales a singulis caeli partibus
flare credebant, sed experimentum posterioris aetatis duodecim
comprehendit.[6] Horum vocabula ad summovendam dubitationem non
solum Graeca sed etiam Latina protulimus, ita ut ventis
principalibus declaratis eos qui ipsis dextra laevaque coniuncti
sunt indicemus.
[7] A verno itaque solstitio, id est ab orientali cardine,
sumemus exordium, ex quo ventus oritur Apheliotes, id est
Subsolanus;[8] huic a dextra iungitur Caecias sive Euroborus, a
sinistra Eurus sive Vulturnus. Meridianum autem cardinem possidet
Notus, id est Auster;[9] huic a dextra iungitur Leuconotus, hoc
est Albus Notus, a sinistra Libonotus, id est Corus.[10]
Occidentalem vero cardinem tenet Zephyrus, id est
Subvespertinus;[11] huic a dextra iungitur Lips sive Africus, a
sinistra Iapyx sive Favonius.[12] Septentrionalem vero cardinem
sortitus est Aparcias sive Septentrio; cui adhaeret a dextra
Thrascias sive Circius, a sinistra Boreas, id est Aquilo.
[13] Hi saepe singuli, interdum duo, magnis autem tempestatibus
et tres pariter flare consuerunt;[14] horum impetu maria, quae
sua sponte tranquilla sunt et quieta, undis exaestuantibus
saeviunt;[15] horum flatu pro natura temporum vel locorum ex
procellis serenitas redditur et rursum in procellas serena
mutantur.
[16] Nam secundo spiramine optatos classis invenit portus,
adverso stare vel regredi aut discrimen sustinere
compellitur;[17] et ideo difficile naufragium pertulit qui
ventorum rationem diligenter inspexit.

 XXXVIIII QVIBVS MENSIBVS TVTIVS NAVIGETVR  


[1] Sequitur mensum dierumque tractatus. Neque enim integro anno
vis atque acerbitas maris patitur navigantes, sed quidam menses
aptissimi, quidam dubii, reliqui classibus intractabiles sunt
lege naturae.[2]†Pachnitae†decurso, id est post ortum Pleiadum, a
die .vi. Kal. Iun. usque in Arcturi ortum, id est in diem
.xviii. Kal. Oct., secura navigatio creditur, quia aestatis
beneficio ventorum acerbitas mitigatur.
[3] Post hoc tempus usque in .iii. Id. Nov. incerta navigatio est
et discrimini propior propterea[4] quia post Id. Sept. oritur
Arcturus, vehementissimum sidus, et .viii. Kal. Oct.
aequinoctialis evenit acerba tempestas, circa Non. vero Oct. Aedi
pluviales, .v. Id. easdem Taurus.
[5] Novembri autem mense crebris tempestatibus navigia conturbat
Vergiliarum hiemalis occasus.[6] Ex die igitur .iii. Id. Nov.
usque in diem .vi. Id. Mart. maria clauduntur;[7] nam lux minima
noxque prolixa, nubium densitas, aeris obscuritas, ventorum imbri
vel nivibus geminata saevitia non solum classes a pelago sed
etiam commeantes a terrestri itinere deturbat.
[8] Post natalem vero, ut ita dicam, navigationis, qui sollemni
certamine publicoque spectaculo multarum urbium celebratur,[9]
plurimorum siderum ipsiusque temporis ratione usque in Id. Mai.
periculose maria temptantur,[10] non quo negotiatorum cesset
industria sed quia maior adhibenda cautela est quando exercitus
navigat cum liburnis quam cum privatarum mercium festinat
audacia.

 XL QVEMADMODVM TEMPESTATVM OBSERVANDA SINT SIGNA  


[1] Praeterea aliorum ortus occasusque siderum tempestates
vehementissimas commovent; in quibus licet certi dies auctorum
attestatione signentur,[2] tamen, quia diversis casibus aliquanta
mutantur et, quod confitendum est, caelestes causas humana
condicio ad plenum nosse prohibetur, ideo nauticae observationis
curam trifariam dividunt.[3] Aut enim circa diem statutum aut
ante vel postea tempestates fieri compertum est; unde
praecedentes prochimazon, nascentes die sollemni chimazon,
subsequentes metachimazon Graeco vocabulo nuncuparunt.[4] Sed
omnia enumerare nominatim aut ineptum videtur aut longum, cum
auctores plurimi non solum mensum sed etiam dierum rationem
diligenter expresserint.
[5] Transitus quoque siderum quos planetas vocant, cum
praescripto cursu Dei arbitrio creatoris suscipiunt signa vel
deserunt, frequenter assolent serena turbare.
[6] Interluniorum autem dies tempestatibus plenos et navigantibus
quam maxime metuendos non solum peritiae ratio sed etiam vulgi
usus intellegit.

 XLI DE PROGNOSTICIS  


[1] Multis quoque signis et de tranquillo procellae et de
tempestatibus tranquilla produntur quae velut in speculo lunae
orbis ostendit.[2] Rubicundus color ventos, caeruleus indicat
pluvias, ex utroque commixtus nimbos et furentes procellas.[3]
Laetus orbis ac lucidus serenitatem navigiis repromittit quam
gestat in vultu, praecipue si quarto ortu neque obtusis cornibus
mutila neque infuso fuerit humore fuscata.
[4] Sol quoque exoriens vel diem condens interest utrum
aequalibus gaudeat radiis an obiecta nube varietur, utrum solito
splendore fulgidus an ventis urgentibus igneus, nive pallidus vel
pluvia sit impendente maculosus.
[5] Aer vero et mare ipsum nubiumque magnitudo vel species
sollicitos instruit nautas.
[6] Aliquanta ab avibus, aliquanta significantur a piscibus, quae
Vergilius in Georgicis divino paene comprehendit ingenio et
Varro in libris navalibus diligenter excoluit.
[7] Haec gubernatores se scire profitentur, sed eatenus quatenus
eos peritiae usus instituit, non altior doctrina formavit.

 XLII DE AESTVARIIS HOC EST DE REVMATE  


[1] Elementum pelagi tertia pars mundi est, quae praeter ventorum
flatum suo quoque spiramine motuque vegetatur.[2] Nam certis
horis, diebus pariter ac noctibus, aestu quodam, quod reuma
vocant, ultro citroque percurrit et more torrentium fluminum nunc
exundat in terras nunc refluit in altitudinem suam.[3] Haec
reciprocantis meatus ambiguitas cursum navium secunda adiuvat,
retardat adversa.[4] Quae dimicaturo magna sunt cautione
vitanda.[5] Neque enim auxilio remorum reumatis impetus vincitur,
cui interdum cedit et ventus;[6] et quoniam in diversis
regionibus, diverso lunae crescentis minuentisque statu, certis
horis ista variantur, ideo proelium navale gesturus consuetudinem
pelagi vel loci ante congressum debet agnoscere.


 XLIII DE LOCORVM NOTITIA SIVE REMIGIBVS  


[1] Nauticorum gubernatorumque sollertia est loca in quibus
navigatur portusque cognoscere, ut infesta prominentibus vel
latentibus scopulis, vadosa ac sicca vitentur; tanto enim
securitas maior est quanto mare altius fuerit.[2] In navarchis
diligentia, in gubernatoribus peritia, in remigibus virtus
eligitur propterea quia navalis pugna tranquillo committitur
mari[3] liburnarumque moles non ventorum flatibus sed remorum
pulsu adversarios percutit rostris eorumque rursum impetus vitat,
in quo opere lacerti remigum et ars clavum regentis magistri
victoriam praestat.


 XLIIII DE TELIS TORMENTISQVE MVRALIBVS  


[1] Multa quidem armorum genera proelium terrestre desiderat, sed
navale certamen non solum plures armorum species verum etiam
machinas et tormenta flagitat, tamquam in muris dimicetur et
turribus.[2] Quid enim crudelius congressione navali, ubi et
aquis homines perimuntur et flammis?
[3] Praecipua ergo esse debet tegminum cura, ut catafracti vel
loricati, galeati etiam et ocreis muniti sint milites;[4] de
onere namque armorum nemo potest conqueri qui stans pugnat in
navibus. Scuta quoque validiora propter ictus lapidum et ampliora
sumuntur.
[5] Praeter falces et arpagones aliaque navalia genera telorum
sagittis missibilibus fundis fustibalis plumbatis onagris
ballistis scorpionibus iacula invicem diriguntur et saxa, et,
quod est gravius, qui de virtute praesumunt admotis liburnis
iniectisque pontibus in adversariorum transeunt naves ibique
gladiis manu ad manum, ut dicitur, comminus dimicant.[6] In
maioribus etiam liburnis propugnacula turresque constituunt, ut
tamquam de muro ita de excelsioribus tabulatis facilius vulnerent
vel perimant inimicos.[7] Oleo incendiario stuppa sulphure
bitumine obvolutae et ardentes sagittae per ballistas in
hosticarum navium alveos infiguntur unctasque cera et pice et
resina tabulas, tot fomentis ignium, repente succendunt.[8] Alii
ferro interimuntur et saxo, alii ardere coguntur in fluctibus;[9]
inter tanta tamen mortium genera qui acerrimus casus est,
absumenda piscibus insepulta sunt corpora.

 XLV QVEMADMODVM NAVALI BELLO COLLOCENTVR INSIDIAE  


[1] Ad instar autem terrestris proelii superventus fiunt
ignorantibus nauticis vel circa oportunas insularum angustias
collocantur insidiae,[2] idque agitur ut imparati facilius
deleantur. Si longo remigio fatigati sunt hostium nautae, si
vento urgentur adverso, si pro nostris est reuma, si nihil
suspicantes dormiunt inimici, si statio quam tenent exitum non
habet, si dimicandi optata evenit occasio,[3] fortunae beneficiis
iungendae sunt manus et ex oportunitate proelium conserendum.
[4] Quod si cautela hostium evitatis insidiis publico Marte
confligat, tunc liburnarum instruendae sunt acies non directae ut
in campis sed incurvae ad similitudinem lunae, ita ut productis
cornibus acies media sinuetur, ut si adversarii perrumpere
temptaverint ipsa ordinatione circumdati deprimantur.[5] In
cornibus autem praecipuum robur et liburnarum collocatur et
militum.

 XLVI QVID FIAT CVM APERTO MARTE BELLVM NAVALE COMMITTITVR  


[1] Praeterea utile est ut alto et libero mari tua semper classis
utatur, inimicorum vero pellatur ad litus, quia pugnandi impetum
perdunt qui detruduntur in terras.[2] In eiusmodi certamine tria
armamentorum genera plurimum ad victoriam prodesse compertum
est, asseres falces bipinnes.
[3] Asser dicitur cum trabes subtilis ac longa ad similitudinem
antemnae pendet in malo utroque capite ferrato.[4] Hunc, sive a
dextra sive a sinistra parte adversariorum se iunxerint naves,
pro vice arietis vi impellunt; qui bellatores hostium sive nautas
sine dubio prosternit ac perimit ipsamque navem saepius
perforat.
[5] Falx autem dicitur acutissimum ferrum curvatum ad
similitudinem falcis, quod contis longioribus inditum calatorios
funes quibus antemna suspenditur repente praecidit collapsisque
velis liburnam pigriorem et inutilem reddit.
[6] Bipinnis est securis habens ex utraque parte latissimum et
acutissimum ferrum.[7] Per has in medio ardore pugnandi
peritissimi nautae vel milites cum minoribus scafulis secreto
incidunt funes quibus adversariorum ligata sunt gubernacula,[8]
quo facto statim capitur tamquam inermis et debilis navis; quid
enim salutis superest ei quae amiserit clavum?
[9] De lusoriis, quae in Danubio agrarias cotidianis tutantur
excubiis, reticendum puto, quia artis amplius in his frequentior
usus invenit quam vetus doctrina monstraverat.
