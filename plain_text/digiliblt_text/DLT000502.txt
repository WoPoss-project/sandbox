digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Digesta artis mulomedicinae

Vegetius (Flauius Vegetius Renatus)

Correzione linguistica: Raffaella Tabacco

Codifica XML: Nadia Rosso

2018 digilibLT, Vercelli

Fonte: P. Vegeti Renati digestorum artis mulomedicinae libri;
edidit Ernestus Lommatzsch, Lipsiae, in aedibus B. G. Teubneri,
1903, pp. 3-277.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 CAPITVLA LIBRI I  

1 Quibus signis aegritudo animalium cognoscatur.
2 Quot sint genera morborum.
3 Signa morbi humidi.
4 Signa morbi aridi.
5 Signa morbi subcutanei.
6 Signa morbi articularis.
7 Signa morbi farciminosi.
8 Signa morbi subrenalis.
9 Signa morbi elephantiasis.
10 Cura morbi humidi.
11 Cura morbi aridi.
12 Cura morbi subcutanei.
13 Cura morbi articularis.
14 Cura morbi farciminosi.
15 Cura morbi subrenalis.
16 Cura morbi elephantiasis.
17 Causae et curae generales morbi malei.
18 Potio anniversaria physica.
19 Compositio suffimentorum contra morbum maleum
20 Alia compositio suffimentorum vehementior.
21 De ratione flebotomi
22 Quae diligentia adhibeatur in sanguinis detractione.
23 Castrata animalia non deplenda.
24 Admissum facientes non deplendos.
25 In quibus passionibus et ex quibus locis sanguis sit
auferendus.
26 De his qui ungulam cogunt, quomodo sanguis tollatur.
27 De opisthotonis vulsis colicis strophosis et qui morbo
subrenali tenentur, unde sanguistollendus sit.
28 De ratione foci atque cauterii.
29 De passione et curis febrium.
30 De lassitudine quae videtur febribus similis.
31 De febribus internis
32 Si in autumno febrierit.
33 Si aestate febriat.
34 Si hieme febriat.
35 Si ab indigestione vel pletura febriat.
36 Si ex vulnere oris aut faucium febriat.
37 De coactionibus i. de nimia lassitudine
38 Quae genera aegritudinum de coactione nascuntur.
39 De diversis passionibus ventris.
40 De aqualiculo i. stomacho.
41 De colo et coli dolore.
42 Cura longanonis et ilei.
43 Causae et curae strophi.
44 De lumbricis cossis tineis et pediculis.
45 De clysteriis ad curam lumbricorum et tinearum.
46 De calculosis iumentis.
47 De emphragma.
48 De ileo.
49 De dolore ventris.
50 De dolore coli.
51 De dolore vesicae.
52 Cossi et lumbrici qua cura tollantur ad manum.
53 De syncopatis i. confixis.
54 De his qui sanguinem per nares emittunt.
55 De infestatione sanguinis.
56 Quae adhibenda est diligentia ut animalia sana perdurent.
57 Potio aestiva.
58 Potio hiemalis.
59 Potio in autumno et in vere praebenda.
60 Potio omni tempore necessaria
61 De difficultate urinae.
62 De stropho.
63 De dorso curando.
64 De potione probatissima diapente.

CAPITVLA LIBRI II
1 De valetudinibus capitis.
2 De apioso.
3 De frenetico.
4 De cardiacis.
5 De rabioso.
6 Qua observatione curentur cyclo.
7 De cerebro commoto.
8 De capitis dolore.
9 De distensionibus.
10 De apioso.
11 De rabioso.
12 De insania.
13 De chirurgia.
14 De auribus.
15 De pilis qui nascuntur in oculis.
16 De suffusione oculorum.
17 De paracentesi oculi.
18 De lunatico oculo.
19 De staphylomate oculi.
20 Ad album de oculo tollendum.
21 De suffusione curanda per nares.
22 De diversis passionibus oculerum.
23 De strumis iumentorum.
24 De glandulis.
25 De pullaribus.
26 De fistula maxillae.
27 De expositione fistulae.
28 De tumore faucium vel capitis.
29 Si ex pletura sanguinis fauces tument.
30 De oncomate i. de tuberibus.
31 De lingua incisa.
32 De gingivis et dentibus.
33 De osse fracto.
34 De cartilagine narium si sanguis fluat.
35 De palato si vena non clauserit.
36 De genere et qualitate mucorum qui per nares fluunt.
37 De cuferino i. cum post cursum sanguinem de naribus fundit.
38 De polyposo.
39 De siderato.
40 De observatione flebotomi.
41 De cervicibus.
42 De malandria i. de vulneribus cervicis.
43 De distillatione cervicis.
44 De dissolutione scapularum.
45 De armis laesis.
46 De genu commoto.
47 De fractura articuli vel cruris vel coxae.
48 De flegmine marmore vel mallonibus.
49 De aquatilibus.
50 De pedibus reumaticis sive ventosis.
51 De impetiginibus.
52 De uligine i. dulcedine.
53 De podagra iumentorum.
54 De orthocolis sive stillosis.
55 De pedibus et ungulis.
56 Si pulmunculum ex apertura fecerit.
57 Si exungulaverit iumentum.
58 De pedibus attritis sive mollibus.
59 De dorso confirmando.
60 De dorso iam laeso curando.
61 Si pulmunculus nascitur in dorso.
62 Si vulnus fecerit.
63 Vt pili renascantur.
64 Vt pili ex albis nigri fiant.
65 Vt albescant de nigris.
66 Si vermes fecerit animal.
67 De cura lumborum.
68 Quibus signis dolor renum indicetur.
69 De internis musculis renum.
70 Si extalis exeat animali.
71 De dolore testium.
72 De tumore testium.
73 Si natura revocari non possit.
74 Si iumentum sanguinem minxerit.
75 De dysenteria.
76 Si otiosum animal sanguinem mingat.
77 Si animal sanguinem vomat.
78 Si percussa vena claudi non possit.
79 De indignatione vesicae.
80 De ventris fluxu.
81 De verrucis.
82 De vitiis coxarum.
83 De laccis gambarum.
84 De gamboso.
85 De his qui tunduntur a rotis.
86 De syrmatico i. qui coxam subito trahit.
87 De morbo alienato ex quo refecta animalia moriuntur.
88 De roborosis.
89 De hydropicis.
90 De fartosis qui cum aquam biberint inflantur.
91 De tympaniticis.
92 De lienoso.
93 De emplectico.
94 De fragmatico.
95 De eo qui aquam timet.
96 De spasmo.
97 De epilepsia.
98 De eo qui aquam revomit.
99 De sideratico.
100 De a sole percussis.
101 De cruditate.
102 De bulimo.
103 De anhelitu.
104 De aestu.
105 De paralytico.
106 De intrinsecus rupto.
107 De insania.
108 De pletura.
109 De passione pulmonum.
110 De orthotonico i. platorigido.
111 De opisthotonico.
112 De lethargico.
113 De morbo regio.
114 De bile.
115 De bile arida.
116 De coli passione.
117 De vomica.
118 De coriagine.
119 De sintexi i. de stomachis.
120 De icterico i. albuginoso.
121 De stropho i. tortionibus.
122 De dolore iecoris.
123 De inflatione ventris.
124 De intestini vexatione vel colo.
125 De tussi omnis generis.
126 De tussi quae venit si quid faucibus haeserit.
127 De tussi ex perfrictione.
128 De tussi a colibus.
129 De tussi ab interioribus.
130 De vulsis.
131 De tussi quae ex humoris acerbitate generatur.
132 Ad tussim siccam vel suspirium.
133 Ad vomicam et tussim.
134 De diversis potionibus.
135 De scabie.
136 Si animal foeno malo laedatur.
137 Si hordeo malo laedatur.
138 Ad fascinum.
139 Remedium contra omnes morbos.
140 Si animal laedatur dum accipit potionem.
141 Si animalia a venenatis bestiolis mordeantur.
142 Si buprestem comederit.
143 Si vipera percusserit animal.
144 Si araneum comederit.
145 Si phalangius percusserit.
146 De mure araneo.
147 De scorpio.
148 Ad canis rabidi morsum.
149 Si stercus gallinacium comederit.

CAPITVLA LIBRI III
1 De numero et positione ossium.
2 De mensuris numeroque membrorum.
3 De numero et qualitate nervorum.
4 De qualitate venarum.
5 De indiciis aetatis.
6 De signis quibus agnoscitur patria.
7 De temporibus vitae.
8 De potione ad reficienda iumenta.
9 Ad tussim et vulsos.
10 Ad cossos vermes vel tineas.
11 Adversus omnia genera morborum.
12 Compositio suffimentorum salutaris.
13 Compositio pulveris quadrigarii.
14 Compositio caustici.
15 Confectio malagmae.
16 Compositio collyrii fistularis.
17 Compositio malagmae crudae.
18 Compositio syncrismae.
19 Compositio traumatici.
20 Compositio malagmae basilicae.
21 Compositio malagmae alia.
22 Compositio prima anacollematis.
23 Compositio malagmae crudae.
24 Compositio malagmae ad uligines.
25 Malagma ad nervos.
26 Compositio traumatici.
27 Compositio collyriorum.
28 Cephalicum emplastrum ad claudenda vulnera.
Medicamentum consuetum.
Chlora medicamentum ad vulnera limpidanda.
De tetrapharmaco ad vulnera claudenda.
Glicium ad vulnera sordida et cancrosa.
De ossoclari ad omnia ossicula.
De styptico ad vulnera humecta.
Medicamentum ad omnia vulnera claudenda.
Implectoricum ad cava supplenda.
Ad oculorum rupturas et glaucomata.
De syncrisma aliud.
De lippariis.
Traumatici compositiones variae ad varia.
Caustici compositiones aliae ad diversa.
De malagmatis quibusdam.
Emplastrum quoddam.
De ceroto.
Fomentum ad tumores vel quamlibet duritiam.
Potio hiemalis.
Potio aestivalis.

CAPITVLA LIBRI IV.
1 Cura et medicina boum.
2 Expositio morbi malei.
3 Signa morbi malei.
4 Curae morbi mali.
5 De stagnandis bubus.
6 Carum boum.
7 Ad fastidium.
8 Catharticum boum.
9 Ad interna curanda.
10 Ad tortiones boum.
11 Signa morbi humidi.
12 Signa morbi sicci.
13 Signa morbi articularis.
14 Signa morbi subrenalis.
15 Signa morbi farciminosi.
16 Signa morbi subcutanei.
17 Signa morbi elephantiasis.
18 Curae morborum.
19 De bubus radicandis.
20 De suffimentis.
21 Remedium ad cruditatem vel fastidium.
22 Facile aliud.
23 De detractione sanguinis.
24 De qualitate ventris.
25 De ranis quae bubus nascuntur.
26 De febre boum.
27 Ad tussim boum.
28 De apostema.
29 De sanguinis clodicatione.
30 Ad tumorem genuum.
31 Ad scabiem.
32 De tumore palati.
33 Ad contusuram cervicis.
34 De glabulis.
35 Si a vomere laedatur.
36 De pedibus adtritis.
37 De armis laesis.
38 De praefractis cornibus.
39 Ad vermes.
40 De morsibus serpentum.
41 Ad oculorum vitia.
42 Contra lacrimas.
43 Ad sanguisugam.
44 Descriptio machinae.
45 Contra sanguinis fluxum.
46 Ad luxaturam.
47 Ad lumbricos cossos et tineas.

CVRAE BOVM EX CORPORE GARGILII
1 Bovis si aegrotare coeperit.
2 Ad tussim boum.
3 Si bos collum subtorserit.
4 Ad intestinorum dolorem.
5 Ad scabiem boum.
6 Ad sanguisugam.
7 Ad fastidium
8 Potio iumentorum.
9 Ad glandulas.
10 Si iumentum stercus gallinacium comederit.
11 Ad abundantiam Sanguinis.
12 Ad infirmitatem iumentorum.
13 Ad scabiem iumentorum.
14 Ad pituitas.
15 Ad stranguriam.
16 Ad morsum muris aranei.
17 Ad vermes necandos.
18 Ad pedes attritos.

 PROLOGVS  

[1]Mulomedicinae apud Graecos Latinosque auctores non fuit cura
postrema. Sicut enim animalia post hominem, ita ars veterinaria
post medicinam secunda est. In equis enim ac mulis et adiumenta
belli et pacis ornamenta consistunt. [2] Sed quo minus dignitatis
videbatur habere professio, quae pecudum promittebat medelam,
ideo a minus splendidis exercitata minusque eloquentibus collata
docetur in libros, licet proxima aetate et Pelagonio non defuerit
et Columellae abundaverit dicendi facultas. [3] Verum alter
eorum cum rusticae rei praecepta conscriberet, curas animalium
levi admonitione perstrinxit, alter omissis signis causisque
morborum, quasi ad doctissimos scriberet, tam magnae rei
fundamenta neglexit. Chiron vero et Apsyrtus diligentius cuncta
rimati eloquentiae inopia ac sermonis ipsius vilitate sordescunt.
[4] Praeterea indigesta et confusa sunt omnia, ut partem aliquam
curationis quaerenti necesse sit errare per titulos, cum de
eisdem passionibus alia remedia in capite alia reperiantur in
fine. [5] Additur etiam quod studio lucri quaedam ita sunt
compositae potiones, ut pretium enorme contineant et curae
taxatio aestimationem animalis prope videatur aequare, ut
plerumque aut parci homines aut certe prudentes animalia sua
casibus dedant aut damnosam curationem dissimulent. [6] His et
talibus rationibus invitatus cum ab initio aetatis alendorum
equorum studio flagrarem, hanc operam non invitus arripui, ut
conductis in unum Latinis dumtaxat auctoribus universis,
adhibitis etiam mulomedicis et medicis non omissis (nam
mulomedicinae doctrina ab arte medicinae non adeo in multis
discrepat sed in plerisque consentit), in quantum mediocritas
ingenii patitur, plene ac breviter omnia enucleata digererem
causasque et signa morborum omnium declararem. [7] Nam si laus
prima medicorum est genus aegritudinis in homine reperire, qui
passionem suam et manu potest et voce signare, quanto magis in
mulomedicina necessarium credetur genus aegritudinis nosse, cum
mutum animal proprium non possit indicare languorem et ab
imperitis ad opus aliquod laboremque cogatur, geminumque subeat
ex morbo et fatigatione discrimen, ut certe neglectum inveterata
aegritudine nequeat sero curari. [8] Sicut Mantuanus poeta divino
ore testatur: {€morborum quoque te causas et signa docebo€}.
Absque dubio autem omnis cura nutabit, si genus passionis
ignores. [9] Ex inani persuasione illud generatur incommodum, ut
honestissimus quisque erubescendum ac vile credat iumentorum
nosse medicinam. Primum nullius rei scientia vilis est. Nam cum
in humanae vitae conversatione aliud fugiendum sit aliud vero
sequendum, non est perfecta sapientia, nisi quae utrumque
cognoverit. [10] Deinde, quis existimet erubescendum talem
peritiam, quae damna submoveat? Nam sicut incolumitas iumentorum
habet lucrum, ita eorum interitus afferre videtur incommodum,
praesertim cum mancipia, quorum plebeia curatio non putatur,
saepe vilioribus pretiis quam equi vendantur aut muli. [11]
Postremo circa equos, sive ad vehendos locupletes aptos sive in
circi contentione victores sive in proeliis ut ita dixerim
probatissimos bellatores, acerrimum studium amoremque constat
esse dominorum. Nec immerito voluptati natum animal salutis
gratiam meretur ab homine. [12] Quis autem nosse curas iumentorum
erubescendum putet, cum optima iumenta habere gloriosum sit?
Quis vituperatur id posse curare, quod laudi ducitur possidere?
[13] Forte opera ipsa mulomedicorum videtur abiectior, notitia
autem curationis non solum honestissimis, sed etiam disertissimis
convenit, ut provisione et ordinatione sollerti curatis
animalibus et damnis careant et voluptatibus perfruantur. [14]
Sed alii morbi sunt, qui ea tantum animalia, quae occupaverunt,
vexant, alii etiam ab uno vel paucis coeperunt, in plures, qui
pariter stabulantur vel aluntur, et in totos saepius greges
saevissima contagione transmigrant, ut quamvis sanum animal intra
breve tempus alienae aegritudinis afflante vicinia repente
depereat. [15] Rectius est ergo eorum prius morborum et signa et
causas praedicere curasque monstrare, qui quodam transitu
pluribus nocent. Nam adversus maiora dispendia maiorem
sollicitudinem oportet impendi. [16] Prima igitur iumentorum
utilitas est domini vel procuratoris vel pastoris ipsius amor
atque diligentia. Comes enim semper est affectionis industria, et
incolumia cupimus quaecunque diligimus. Domita animalia aut
praesepibus aluntur aut pastu, indomita latioribus nutriuntur in
saltibus. Cotidie ergo vel frequentissime speculari convenit
habitum iumentorum, nam diligentibus morbus ipse se prodit.

 LIBER I  

 Quibus signis aegritudo animalium cognoscatur.  

[1]Continuo enim animal, quod valetudo temptaverit, maestius
invenitur aut pigrius, nec consueto utitur somno nec solito se
more transvolvit nec requiem ut sumat accumbit nec deputatum
cibum assumit ex integro, et potum aut intemperantius appetit aut
omnino fastidit: [2] stupentibus oculis auribus flaccidis erecto
visitur pilo, exhausta sunt ilia, fit spina rigidior, anhelitus
creber aut gravior, os asperum et solito ferventius, tussis
aliquando lenis aut gravior, incessus ipse, quo maxime notatur,
segnis ac nutans. [3] Cum huiusmodi signa in iumento unum vel
plura conspexeris, statim illud separabis a ceteris, ut
contagionem non inferat proximis et facilius in solo iam causa
morbi possit agnosci. [4] Si diligenter habitum post unam
secundam vel tertiam diem ab illa maestitia fuerit absolutum
nihilque resederit in corpore ipsius, quod putetur ambiguum,
scito ex levioribus causis illam venisse tristitiam et animal
consuetudini pristinae esse reddendum. [5] Nec explorandi
omittatur intentio, nam frequentius inspiciendum videtur et
cautius, quod semel coepit esse suspectum.

 Quot sint genera morborum.  

[1]Morborum quidem diversae sunt species, sed uno generali
vocabulo continentur, quod antiqui maleus nominaverunt, ipsa
appellatione vim cladis periculumque testantes. [2] Sunt autem
species malei numero septem: humidus, aridus, subcutaneus,
articularis, elephantiasis, subrenalis, farciminosus. Signa
omnium dicamus.

 Signa morbi humidi.  

[1]Humidus morbus est, cui de naribus pro mucis humor defluit
male olens et spissus, colore pallido. His gravatur caput, oculi
lacrimantur et stridet pectus, fit gracilis horrentibus pilis,
tristis aspectu: quem profluvium Atticum veteres vocaverunt.
Cuicunque autem sanguinolentus humor vel croco similis per nares
fluere coeperit, iam insanabilis et vicinus est morti.

 Signa morbi aridi.  

[1]Aridus autem morbus his agnoscitur signis. Nullus ei per nares
supra solitum humor emanat, suspirat tamen graviter et nares
habet extensas, ilia cavabit intrinsecus et contractionem spinae
duritiamque patietur, testiculi eius ita substringuntur ut
apparere vix possint, cibi parcior, bibendi appetentior ultra
morem. Propter quod pulmone siccato internum patitur ardorem,
tensis oculis in obliquum respicit nec facile cubat. Hunc
suspirium vocant, insanabilem, nisi ab initio festina curatione
subveneris.

 Signa morbi subcutanei.  

[1]Subcutaneus morbus autem his proditur signis. Vulnera in
corpore eius scabiei similia nascuntur, ex quibus humor effluit
liquidus et viridis, qui pruriginem movet, ut scalpere parietibus
vel columnis animalia seque fricare compellat, quo ulcera
corticem ducent. Huic nec humor per nares emanat, nec anhelat,
nec cibum respuit nec potum; propter quod diu vivit, et ideo si
cura non desit, ex hoc plurima iumenta liberantur. [2] Quidam
vero scabiem subcutaneum morbum dicere temptaverunt, quod similia
supradictis videtur ostendere signis et contagionem transferre
per proximos et tardius sanari. Sed quia necem nec gregi infert
nec facile periculum patitur, a pestiferi illius malei societate
discretus est, et seorsum ab illa dicetur.

 Signa morbi articularis.  

[1]Articularis autem morbus, quem ἀϱϑϱίτην Graeci vocant, per
haec monstratur indicia. Interdum paucis interdum plurimis diebus
ab articulis claudicabit, ut aut ictu calcis animalis alterius
percussus aut negligentia impactus aut saxo vel fuste videatur
elisus. Sed haec solet esse distantia, quod illa quaelibet laesio
loco figitur, haec autem passio, quia erratica est, subito ad
pedem alterum migrat. Praeterea ossibus astringitur cutis et ad
tactum tractanti dura resistit. [2] Rigescit spina corpusque
contrahitur, pilus erectus et horridus, deformis aspectus, macie
corpus affectum: et quamvis non recuset alimenta nec curet si
desint, in dies tamen deterior fit et tristior difficulterque
sanatur.

 Signa morbi farciminosi.  

[1]Farciminosum vocabulum ex genere passionis evenit. Huiusmodi
deprehenditur argumento. In lateribus et in coxis et in verendis
quoque partibus et praecipue in iuncturis membrorum vel in toto
corpore collectiones inflantur, rursumque his velut sedatis aliae
nascuntur: cibum potumque ex more recipiunt, macrescunt tamen,
quia digestio eis plena non provenit. [2] Hilares aspectu
sanisque similes creduntur ab indoctis artis mulomedicinae, quia
exterius agitur causa; quibus imperitia artificum sanguinem
festinat auferre. Sed contraria ista curatio est, nam affectis
farcimino, quidquid est virium, tollit. In initio tamen, ne
morbus increscat, vel in fine, cum iam vires redire coeperint,
emissio sanguinis iuvat.

 Signa morbi subrenalis.  

[1]Subrenalis morbus non minus nomine quam ipsa passione
monstratur. Nam animal velut renibus laesis a posteriore parte
deficiens prodit mortiferae necessitatis indicium. Tussiet
graviter, horrebit aspectu: cutis duritia ex spinae rigore
proditur, parcius potum parcius appetit cibum. Huic quia tota vis
morbi possidet lumbos, a femoribus incipit prima curatio.

 Signa morbi elephantiasis.  

[1]Elephantiasis autem dicitur ex similitudine elephantis, cuius
naturaliter pellis dura et aspera morbo nomen et in hominibus et
in animalibus dedit. [2] Cuius signa haec sunt. In toto corpore
uredo nascitur, praecipue in dorso squamas similes corticibus
facit. In naribus, in pedibus etiam et in capite papularum fervor
emergit, vel ozaenae asperiores frequenter oriuntur. [3]
Priusquam haec ostendantur indicia, ventre soluto erit et
macrescet et aspere tussiet; cuius os totum cum lingua asperum et
simile creditur esse combusto. Quae passio pullis a matre
depulsis plerumque perniciem consuevit inferre. [4] Hunc
diligenter curare cupientes non ante deforis aliquo medicamento
fovere contendunt, nisi prius potionibus datis pestis evellatur
interior. Nam extrinsecus coepta medicamenta morbum non adimunt,
sed interius compellunt et hac ratione periculum generant. In
animalibus ergo morbo eodem laborantibus generalia ista sunt
vitia: tussis aspera et crebra, spina contracta et rigida, macies
semper increscens cum studium et alimenta non desint, demissior
cervix, stupentes oculi, tardior incessus. [6] Nunc signis
omnibus generaliter singulariterque digestis singulorum morborum
speciales propriasque curas oportet adiungere. Post haec de
generali minutione singulorum et adustione docens, concludam
librum primum.

 Cura morbi humidi.  

[1]Maleus morbus si humidus fuerit, ita ut per utramque narem
virides defluant muci, inter exordia caput eius adhibita
curatione purgandum est ita: olei optimi unc. III, liquaminis
floris unciam, vini veteris cyathos III sereno tranquilloque die
pariter commisces et cum tepefeceris, infundes in naribus; ad
siphonem autem paulatim infundes, non semel ad cornu. [2] Caput
religabis ad pedes sensimque iumentum impeditum compelles
incedere, ut omnis humor emanet. [3] Quod si sanguis postmodum
coeperit fluere, nihil timendum sed potius sciendum est animal
legitime fuisse purgatum. Post quod sevum caprinum resolutum oleo
miscebis, sic infusis naribus exulcerationis illius mitigatur
asperitas. [4] Radicem quoque laseris tunsam et per fistulam
vento naribus insufflatam, ut sternutum provocet, adhibere
commodum est. [5] Caput etiam extrinsecus auriculasque oleo
calido diligenter perunges, et lana cerebro indita ab omni
perfrictionis necessitate munies: nasturtii quoque semen bibendum
dabis ex aqua. [6] Praeterea potionem dabis, quae diapente
vocatur, et hac ratione conficitur: murrae, gentianae,
aristolochiae longae, bacarum lauri, rasurae eboris bene tritas
et cribratas aequis miscebis ponderibus servabisque. [7] Exinde
prima die unum coclearium cumulatum cum sextario vini veteris,
secunda die unum et semis, tertia autem die duo coclearia
tepefacto mero aspersa et diligenti agitatione permixta dabis ad
cornu. Postea ex cervice de matricali vena sanguinem detrahes
permixtumque acerrimo aceto in omne equi corpus infundes, et
contra pilum diligenter fricabis ut ad similitudinem glutinis
inhaereat; iumentum quoque in loco calido constitues. [8] Si
cibum fastidit, aestate dumtaxat farinae hordeaceae sextarium
unum quinque sextariis aquae permixtum equo dabis in potu.
Triticeam quoque farinam simili mensura et ratione offeres ad
bibendum; si autem fastidit, non aliud dabis, quousque hoc ex
sitis necessitate percipiat. [9] De palato quoque postmodum
sanguinem detrahes, ut omni ex parte, qua morbus praegravare
coeperit, relevetur. Scito, nisi diligenter occurras, hunc esse
periculosissimum morbum. Nam cito in suspirium hoc est anhelitum
transit et spem omnem salutis excludit.

 Cura morbi aridi.  

[1]Aridus vero morbus, qui et suspiriosus praecipue dicicitur, et
hic negatur a quibusdam posse curari, propterea quod phthisi,
quae hominibus mortifera est, similis invenitur. Cotidie enim
macie crescente exilior redditur penitusque siccatur. [2] In omni
autem ratione medicinae facilius est quae abundaverint demere,
quam quae videntur deesse supplere. Salus tamen iumentis etiam in
hac passione praestatur, si in principio possit occurri. [3]
Sanguinem siccis detrahere contrarium est. Sed vino et oleo
sufficienter admixto et tepefacto perungendum toto corpore animal
est, ita ut caput et maxillae et extrinsecus fauces eidem
largius infundantur et contra pilum usque ad sudorem diutissime
confricentur. Intrinsecus autem a prima die hac ratione curandum
est. [4] Sucum ptisanae, adipem suillum remissum et amylum ex
melle passoque decoctum per cornu in potione dabis, ut canalis
gutturis eidem maxillarumgne compago laxetur, quam siccitas
astrinxerat morbi. Quo facto in loco calido stabit. [5] Infusum
hordeum herbamque viridem, si inventa fuerit, debebit accipere,
ut omni ex parte periculosa ariditas temperetur. [6] Consequenter
ei talis potio praeparetur: passi optimi sextarium unum, iridis
Illyricae unciam unam, piperis nigri semunciam, croci scrupulum,
murrae troglitis semunciam, tracanthi semunciam, pollinis turis
unciam unam, ova cruda quinque pariter mixta prima die dabis ex
integro ita ut per triduum ipsam misceas semper et offeras, ut
tam gravis morbi asperitas potionis dulcedine mitigetur. [7] Post
hoc melle, butyro, axungia, salibus et picula, offis pro aequa
omnium portione confectis, suco ptisanae ac passo involutis
attritum animal replebis, die prima quinque pilulas, sequenti
septem, tertia die novem daturus ex more; [8] nec ungendi
extrinsecus cum vino et oleo tepefacto desit industria, et quia
amarissimus morbus est aliter non potest nisi amaris potionibus
solvi. Contraria enim contrariis medicinis curantur. [9] Potionem
diapente, sicut superius monstratum est, non solum per triduum
cum vino sed per dies plurimos dabis, ut tantum discrimen possit
evinci. [10] Quod si gravior tussis et strangulans urgebit,
accipe fabae frictae sextarium unum, sevi caprini uncias tres,
alii capita maiora tria, permixta decoques et cum passo vel suco
ptisanae hordeaceae tepidum dabis ad cornu. [11] Quod si tardius
profecerit ista curatio, ficus siccae pondera duo diligentissime
tundis in pila, faeni Graeci sextarium decoques, quousque aqua ad
medietatem veniat, post colabis et faenum Graecum in mortario
cum ficu conteres; alii quoque uncias tres contundes similiter in
mortario et tam rutae quam apii fasciculos ternos: quibus
omnibus pariter mixtis et diligenter contritis addis tracanthi
uncias II. [12] Aqua, in qua faenum Graecum coctum fuerit,
superfundis potionemque facias, quae per cornu possit effluere:
quam etiam tussientibus vel vulsis ruptisque animalibus per
triduum dabis. [13] Sequens remedium ad aridum morbum: inter
nares iumenti scalpello secabis, et aquam frigidam ei in situla
latiore suppones naresque ipsius assidue diebus plurimis merges,
ut suspirium distabescat in aqua. Potionem quoque ei cotidie
dabis huiusmodi: [14] sucum ptisanae cum sevo caprino decoctae
sextarium unum, sulfur vivum, tus quoque masculum aequis
ponderibus deteris atque commisces: ex eo coclearia singula
diebus singulis cum ptisana permixta defundis ad cornu. Cum vero
coeperit esse validior, de cervice sanguinem detrahes additoque
aceto animal perfricabis.

 Cura morbi subcutanei.  

[1]Subcutaneus morbus, cui humor pestifer inter corium et viscera
commorat, hac ratione curandus est. Fistulam quinquenariam,
inter armos eius et ventrem loco consueto ad mensuram incisa cute
die sereno et si spatium est, luna minuente, indis, ut mos est,
per quam omnis visceribus humor educitur, coloris aurei vel
crocei, languoris tabe corruptus. [2] Quae si minus traxerit,
radicem herbae tithymalli in eodem vulnere inseres septem diebus,
quae residuum virus educat. Est et aliud remedium: radiculam,
quam quidam consiliginem vocant quidam pulmonaceam, qua
mulomedici frequenter [et bubulci] utuntur, in pectore animalis
hac aegritudine laborantis eatenus pones, ut acuto cyprino
circines locum. [3] Postmodum perforato corio radiculam inseras,
quae ibidem sponte sua tamdiu permanebit, quousque cutis,
quatenus cypro fuerit signata, decidat in putredinem versa; ex
toto corpore ad illum locum humor attrahitur et per vulnus
emittitur. [4] Hinc potionem superius designatam, quae vocatur
diapente, cum vino veteri optimo per triduum vel si necesse
fuerit, per dies plurimos dabis. Apium quoque viride et bacas
lauri, vel si ista non inveniuntur, folia lauri et cucumerem
silvaticum per partes minutissimas concides hordeoque miscebis,
ut animal languidum sicut ex potione diapente ita et ex cibo
sentiat medicinam. [5] Huic tamen aquam tepidam cum farina
hordeacea vel triticea dare te convenit, et in loco tepido
stabulare, nam frigus humoris augmentum est [et rheumatis]. Cibum
quoque magis siccum quam viridem in hac passione debet accipere
et exerceri vehementer, ut sudore siccetur humor infestus.

 Cura morbi articularis.  

[1]Articularis morbus his declaratur indiciis. Claudicabit modo
de prioribus pedibus modo de posterioribus diverso modo, et quasi
tumor eidem in articulis circa coronas vel certe in genibus
apparebit, propterea quod pestilentia morbi corruptus sanguis
nervos et venas implet [et laedit] atque debilitat. [2] Huic
sanguinem primo de cervice, hoc est de matricali vena, detrahes,
quem acerrimo aceto permixtum per totum animalis corpus induces
ita, ut illa loca, quae vexata sunt, diligentius ungas, quia
creditur sanguis emissus e corpore et corpori cum aceto rursus
adpositus vitia morbosa siccare. [3] Quod si in genibus vel
articulis se morbus ostenderit, de eisdem locis sanguinem
detrahes, cui adicies cretam cimoliam, aceti sextarios tres, usti
aeris libram, cimini triti libram, resinae frixae libram, picis
liquidae libram, salis communis pugillum, stercus bubulinum
recens, quantum creditur posse sufficere; ex hoc ubicunque tumor
apparuerit, diligenter saepius illinies. [4] De palato
specialiter sanguinem detrahes, ne contagio occupet caput; ab
armis quoque deplendum est, si in prioribus pedibus claudicatio
apparuerit, vel certe de coxis auferendus est sanguis, si a
posterioribus coeperit claudicare. [5] Dabis quoque ei potionem
adversus omnes morbos probatissimam: centauream, absinthium,
peucedanum, serpyllum, sagapenum, betonicam, saxifragam,
aristolochiam rotundam; [6] haec omnia aequis ponderibus tundes
et diligenter cernes, si febriunt animalia, cum aqua; si non
febriunt, in vino optimo ita ut singulis diebus per sextarium
vini vel aquae tepidae cocti praedicti medicaminis singula maiora
coclearia plena et cumulata commisceas, et per fauces degeras:
ut amaritudinem morbi herbarum amaritudo compugnans possit
expellere.

 Cura morbi farciminosi.  

[1]Farciminosus autem morbus ad similitudinem farciminis
appellatus est, quia velut fistulis quibusdam inter cutem et
carnem corruptus humor emanat et per totum corpus collectiones
plurimas facit, et aliis velut minuentibus aliae rursum
nascuntur. [2] Haec passio licet contagiosa sit, facilius tamen
inter principia curatur, quia interna eorum adhuc sana sunt, sed
corruptus humor ex morbo inter carnem cutemque versatur. Huic
tamen in initio tantummodo, antequam incipiat macescere, aut in
fine, cum iam bene fuerit reparatum, detrahendus est sanguis. [3]
Nam in media passione si flebotomo uti circa eum volueris,
aegrotum animal evirabis. Sed collectiones quascunque fecerit,
inuri rectis cauteriis convenit; et ut efficacius prosint,
cyprinis cauteriis est utendum; quae vulnera pice liquida admixto
oleo et melle curantur. [4] Potiones catharticas vel nimis
amaras debet accipere, id est diapente cum vino, sicut superius
dictum est, quae ad omnia genera morborum efficaciter prodesse
consuevit. [5] Praeterea radicis ebuli lib. I infundes per
triduum in tribus sextariis vini optimi, post semiunciam optimae
aloes, centaureae unciam I, radicis panacis unciam I
diligentissime teres et de illo vino, in quo ebuli radices
infusae fuerint, sextarium mittes et tepidum per cornu dabis.
Quam mensuram triduo custodire te convenit, ut etiam per ventrem
his catharticis potionibus digeratur humor infestus. [6] Quem
exerceri in cursu usque ad plenum sudorem saepius convenit et
curatum observatione praedicta in pascua mitti, ut die noctuque
aestivo tempore sub divo et libero aere pascatur, quatenus et
varietate herbarum oblectetur et solis calore siccetur rursusque
noctis aura et rore contactus facilius digerat morbum.

 Cura morbi subrenalis.  

[1]Subrenalis morbus ut periculi plenus est, ita ad intelligendum
apertissimus invenitur. Nam renes iumenti occupat atque
dissolvit; propter quod animal in primis partibus alacre
posteriora trahere consuevit. [2] Huic hac ratione succurretur.
De utroque [latere vel de] femore incisis competenti loco venis
copiosus sanguis emittetur, qui acri aceto mixtus per omne corpus
et praecipue super renes animalis inducetur. Potionem notissimam
diapente ad cornu per os debet frequenter accipere; [3] sed et
per anum calidissimis speciebus clysteris iniectione curandum
est. Aloes unciam, pyretri unciam I, euphorbii semunciam, bacarum
lauri unciam I, castorei semunciam, pulei bene triti uncias I,
seminis sinapis uncias III, afronitri uncias III, salis triti
heminam: haec omnia diligenter contusa in tres divides partes, et
diebus singulis cum aqua, in qua furfures tritici decocti
fuerint, tepida, sicut curae exigit ratio, singulos semisextarios
clystere per intestinum animalis infundis, ut calefactis
intrinsecus renibus solutus humor per ventrem cum stercore possit
emitti. [4] Praeterea lumbi ipsius oleo laurino vino calido
permixto confricandi sunt vehementer et saepe, ut deforis et
intrinsecus acerbissima passio possit evinci. Cauteria quoque
renibus imponuntur, ut vis morbi ignis ardore siccetur. Danda
quoque est potio octo specierum decocta, cuius in articulari
morbo fecimus mentionem, quia in omnibus efficaciter prodest.

 Cura morbi elephantiasis.  

[1]Elephantiasis morbi superius est indicata discretio, cui talis
est adhibenda medicina, ut non extrinsecus uredinem vel
vulnuscula ipsius curare temptemus. Nam morbus refugiet
intrinsecus et penetrabit in viscera ac periculum gignet. Sed
primum de matrice tollendus est sanguis et acri aceto miscendus
ac toto inducendus est corpore. [2] Post de palato et, si vires
patiuntur, de ceteris locis, quae morbus infestat, pro modo [ac
tempore] minuendus est sanguis et cum aceto rursum imponendus.
[3] Pulli autem a matre depulsi et ad stabula religati praecipue
solent hos morbos incurrere, quia et digestio cibi, qua in
pascuis utebantur, primae exercitationis aufertur et nondum ad
sedendum robusti ad praesepia stare coguntur. [4] Elephantiasi
morbo et omnibus malei passionibus non solum diapente, cuius
experimentis indubitatae sunt vires [et sine qua mulomedicus
inutilis est], sed haec quoque potio praeparanda atque servanda
est: [5] murrae troglitis lib. I, turis masculi lib. I, mali
Punici corium selibram, piperis unc. I, croci unc. I, acaciae
rufae selibram, absinthii Pontici selibram, serpylli lib. I,
betonicae lib. I, centaureae lib. I, sagapeni unc. III,
saxifragae selibram, peucedani selibram: [6] haec omnia tunsa et
bene cribrata ex melle optimo decoques et in vase vitreo vel
stanneo condita servabis, nam per vetustatem amplius valet. Ex
quo medicamento singula coclearia cumulata singulis animalibus
morbidis in sextario aquae calidae et tribus unciis olei optimi
permixta per triduum dabis. [7] Vbi proficere coeperit, ex vino
optimo et oleo dabis, sicut dictum est, coclearia singula
continuis diebus. Ex qua potione non minus quam ex diapente
quolibet morbo corrupta animalia liberantur. [Pulli tamen
beneficio aetatis evadunt facilius, saepe incurati moriuntur.]

 Causae et curae generales morbi malei.  

[1]Ea quae ad curam morbi malei execrabilis pertinebant,
abundanter constat exposita. [Nunc de pestilentia videndum
rapacissima, quae praedictorum morborum signa saepe nulla
profert, et tamen catervatim quoque obeunt subito quasi
dysenteria vel praedictis mortibus.] Sed tanta vis ipsius morbi
est, ut nihil expediat omitti: nam gregum in pascuis funestus
interitus, animalium quoque in stabulis mortes innumerae ex
ipsius contagione proveniunt, et ab imperitis vel negligentibus
curam aut divinae iracundiae imputantur aut fato. [2] Denique
sicut superius declaratum est, ab uno animali incipit ipsa
pernicies et festinanter ad ceterorum transit exitium. [3]
Propterea equi separandi semper sunt, in quibus suspicio tantae
pestis coeperit apparere, usque eo ut etiam corpora mortuorum
animalium, quae morbo eodem interempta fuerint, exportanda sint
ad ea loca, per quae aliis animalibus transitus non sit, et
altissime obruenda sub terra. Nam et vivorum, qui corrupti
fuerint, et mortuorum odore foetidissimo sana prius iumenta
complentur ac pereunt. [4] Cuius morbi causas plurimi
mulomedicinae auctores reddere temptaverunt, asserentes ex nimia
lassitudine cursus [vel saltus] violenter extorti, aut ex
caloribus aestatis vel ex perfrictionibus hiemis, aut si volentes
emittere lotium non sinantur, vel si hordeum sudantes
acceperint, aut si post cursum calidi biberint [et si plena
vesica] vel post potum cogantur ad cursum, aut faenum comederint
hordeumque corruptum: ex his vel huiusmodi necessitatibus maleum
morbum solere generari. [5] Vitanda quidem ista sunt omnia; nam
ex his periculosae iumentis aegritudines saepe proveniunt. Maleus
autem morbus ex aeris praecipue corruptione descendit. Nam
austro vel Africo vento flantibus, interpositis annorum spatiis,
recursu etiam, ut asserunt, catastematis, sicut certo tempore
pestilentia homines sic animalia ille aer corrumpit et perimit.
[6] Unde probatissimae et plures sunt necessariae potiones, quae
adversus tantam vim praestare valeant salutis auxilium. Quarum
partem superior iam pagina comprehendit; partem ex omnibus
auctoribus collectam competenter adiunximus. [7] Remedium
proficiens ad omnes generaliter morbos: semen cucurbitae
Aegyptiae [i. coloquintidem] quantum acetabulum capit, friges et
conteres, addita vini albi optimi hemina, quod diligenti
agitatione permixtum linteolo colabis, et per dextram iumenti
narem suffundes, ut pervenire possit ad viscera: quae compositio
ad dysenteriam prodest. [8] Tertia quoque vilior sed non minus
apta curatio est: radices cucumeris silvatici viridis contundes
et in aqua una nocte macerabis, deinde sublatas contundes et
colabis, ex quo suco terna coclearia cum nitro trito permixta in
vino, si animal sine febre est, tepefacto, cotidie faucibus
digeres, ita ut septem diebus continuis curare non desinas. [9]
Nitrum quoque tritum et cucumeris silvatici radices minutatim
concisas, addita hemina vini tepidi, in hordeum bene purgatum
animali languenti infundes, ut non solum potio verum etiam
pabulum medicamento temperatum proficiat ad salutem. [10] Item
aliud remedium: radices ebuli et radices urticae aequis
ponderibus minutatim concisas et infusas in liquamine optimo
macerabis colabisque per linteolum. Ex quo mensuram unius ovi
tepefactam per nares animalis triduo digeres, [11] consequenter
etiam ista facturus, ut iumentum, quod morbum patitur, hordeum
cum apio et cucumere silvatico minutatim conciso semper accipiat
contusumque ipsum agrestem cucumerem et aquae sufficienter
admixtum bibere cogatur. [12] Laudatur et haec potio: herbae
Sabinae libram I, trixaginis uncias III, centaureae uncias II,
aristolochiae uncias IIII, bacarum lauri uncias IIII, murrae
uncias IIII, omnia contundes et cernes et in pulverem
minutissimum rediges, et cum necessitas fuerit, cocleare grande
plenum cum vini sextario tepefacto faucibus taediantis infundes.
[13] Haec quoque adversus omnes morbos medicina succurret, quod
quatenus vires patiuntur interpositis diebus [cum praescriptis
minutionis observantiis] primo de cervice, post de palato et in
quibuscunque locis se morbus ostenderit, si in capite de facie,
si in primis partibus de armis, si in posterioribus de coxis,
sanguis est auferendus et cum aceto miscendus, ex quo animal
perfricetur. [14] Cui haec per triduum potio dabitur: panacis
radicem uncias III, eryngii radicem ponderis tanti (eryngion
autem herba melior est, quae in litore vicina marinis fluctibus
nascitur, carduo silvestri paene similis, flore galbino, cuius
eruendae sunt radices, nam longius penetrare dicuntur) feniculi
quoque seminis uncias III, aloes uncia una semis: contusa et
cribrata in tres particulas dividentur, et cum fricti et moliti
tritici farinae sextario candenti aqua miscetur et ad cornu per
fauces triduo datur animali. [15] Pelagonius adversus omnes
morbos efficacissimum pulverem credit esse, si pullum ciconiae
nondum adhuc stantem sed iam plumas habentem, vivum in fictilem
caccabum mittas et gypses, perustumque vapore furni in pulverem
redigas et tritum vitreo vase custodias, exinde grande
cumulatumque coclearium cum vini sextario animalis faucibus
infusurus, donec recipiat sanitatem. [16] Chiron vero praeter
alias compositiones, quae iam relatae sunt, asserit catulum
lactantem vivum in aquam ferventem missum ac depilatum ita
decoqui, ut ossa separentur a carne; quibus diligenter ablatis,
viscera cum aqua, in qua decocta fuerint, liquamine optimo, vinos
veteri et oleo et pipere cum melle condita ad VI sextarios
debere servari, ac singulis animalibus binas cotylas tepefactas,
donec ad sanitatem perveniant, diebus singulis dari per fauces.
[17] Caput quoque haedinum omnesque pedes depilatos ad calidam ea
ratione, qua catulum, excoqui ablatisque ossibus condiri, et
binis cotylis ad diem in potionem per cornu saepius datis animal
morbidum liberari. De gallo quoque gallinaceo albo eadem quae de
catulo observanda demonstrat. [18]} Radicem quoque herbae
tithymalli decoctam cum vino dulci dare morbidis suadet. [19] Ei
quoque animali, quod profluvio Attico coeperit laborare, ita ut
viridis ei vel pallidus per nares humor erumpat, ex lotio humano
veteri vel arietino duas cotylas cum uno cyatho olei rosei putat
esse miscendas et per nares, quae humorem funestum egerunt,
digerendas. Quae curatio et pulmonibus salubritatem et naribus
siccitatem praestare confirmatur.

 Potio anniversaria physica.  

[1]Pro physico autem et anniversario remedio tradidit ulpicum
bene tritum, vel alium maius quod quidam Gallicum vocant capitula
singula, cum singulis semunciis sagapeni et singulis cyathis
olei optimi diligentissime trita singulis aquae heminis oportere
misceri et heminas singulas per caput animalium dari VIII Kal.
Iul., hoc est initio canicularium dierum, VII et VI: quo facto
ternis potionibus stagnata, ut dicuntur, animalia armentiva vel
domita integro anno a morbo intacta servari.

 Compositio suffimentorum contra morbum maleum.  

[1]Adversus morbum maleum, cuius diversae sunt species, quae in
unctionibus, quae in potionibus, tam per os quam per nares
digerendis vel clystere, quae in cauteriis vel flebotomo facienda
sunt, declaratum est; sed restat alia non minus necessaria
efficaciorque curatio, quae suffimentorum genere et odore
praestatur. [2] Nam cum ipsa tabes ex corrupti aeris foetore
nascatur et usque in pulmones [et viscera] penetrando descendat,
non minus odoris austeritate quam potionum amaritudine consuevit
expelli. [3] Pro numero itaque animalium eliges locum humilem et
ex omni parte clausum, in quo induces animalia vel iam
aegrotantia, quae curare desideras, vel adhuc sana, et separatim,
quae non vis morbi contagione perfundi. Origanum asinale,
asphaltum, peucedanum, castoreum et opopanacem aequis ponderibus
permisces, exinde quantum tribus digitis levare poteris in
carbonibus vivis mittis, animaliumque os et caput super fumum
tenebis, ut austeritas odoris per os et nares intrinsecus
ingressa omnia compleat et usque ad pulmones perveniat, et
praestet animalibus medicinam.

 Alia compositio vehementior.  

[1]Est et alia compositio suffimentorum ad morbos prohibendos,
sumptuosior quidem sed ut putatur utilior. Sulfuris vivi libr. I,
bituminis Iudaici libr. I, opopanacis unc. VI, acanthi unc. VI,
galbani libr. I, castorei selib., aeris crudi unc. VI, salis
Hammoniaci unc. II, salis Cappadoci unc. III, cornu cervini,
lapidis gagatis masculi, lapidis gagatis feminae ana unc. III,
[2] lapidis haematitis unc. II, lapidis sideritis, lapidis
argyritis ana unc. I, equuleos id est caballiones marinos numero
VII, caudas marinas, ungues marinos ana numero VII, uvae marinae
unc III, medullae cervinae, cedriae, picis liquidae ana pondera
III, ossa sepiae numero VII, auri semunciam, ballucae siliquam:
[3] et haec universa commixta atque succensa odore suo morbis tam
hominum quam animalium resistunt et daemones fugant, grandinem
prohibere et aerem defaecare dicuntur. Sed si memoratos lapides
aut invenire nequiveris aut enormitate pretii ab emptione
cessaveris, reliqua efficaciter prosunt.

 De ratione flebotomi.  

[1]Medicina omnis animalium, vel si verum quaerimus etiam
hominum, nisi rationem curationis ante cognoverit atque
praedixerit languentis periculum, errabit frequenter. Exposita
enim curandi ratio cum genere congruens passionis indubitanter
praestat auxilium. Ideoque pluribus membris ac morbis generale
remedium diligenter oportet exponi, quod praecipue in sanguinis
detractione consistit, si rationabiliter pro tempore et viribus
animalium et pro aetate perfecti mulomedici adhibeatur industria.
[2] Quodsi ignarus fuerit huius rationis, non solum per
detractionem sanguinis non curabit, verum etiam periculum
iumentis frequentissime generabit. Nam cum vita utriusque
animantium consistat in sanguine, rursus tempestive detractus
sanguis a corpore praestare solet sanitatem. [3] Cuius rei talis
redditur ratio. Sanguis enim ciborum humorumque indigestione
corruptus per membra discurrit et languorem doloremque aut
universo corpori aut aliquibus partibus consuevit inferre. Nam
per constrictionem nervorum venarumque tensionem inflatio
indigestioque generatur: quae tensura (ut ita dixerim) corporis
aliter laxari nisi per detractionem sanguinis non potest. Vnicum
enim compendium atque remedium est, corruptionem illam, quae
nocet et quasi infesta tabe aegritudinem vel periculum gignit,
cum sanguinis ipsius vitiosa parte detrahere.

 Quae diligentia adhibeatur in sanguinis detractione.  

[1]Hinc plerique veris tempore quotannis de cervice iumentis
sanguinem detrahere et sic in herbam mittere necessarium putant,
ne veteri corruptoque novus sanguis admixtus natura calescens
debilitatem valetudinis vel periculum faciat. Veteres autem
prudentioresque auctores absque necessitate depleri animalia
vetuerunt, ne consuetudo deplendi, si tempore aliquo facta non
fuerit, statim intra corpus morbum ac valetudinem generet. [2]
Rectius ergo est minoris aetatis animalibus et bene valentibus ex
nulla parte corporis sanguinem detrahi absque palato: de quo
assidue tam minoribus quam maturis detrahendus est humor, ut
caput oculi cerebrumque relevetur. Maturis vero animalibus non
incommodum est pulsare venam cum mittuntur in pascua. [3] Illa
tamen in omnibus qui deplendi sunt consuetudo servanda est, ut
pridie quam vena pulsetur sustententur levioribus et parcioribus
cibis, ut per diastema composito corpore sint, non turbato per
indigestionem. In solo autem aequali statues iumentum cervicemque
illius loro cinges, quod strictius super scapulas teneatur ab
aliquo, ut vena possit clarius eminere. [4] Tunc spongiola cum
aqua venam ipsam saepe deterges, ut altius emineat. Pollicem
quoque sinistrae manus interius deprimes, ut non eludat et
tumidior atque inflatior vena reddatur. Consequenter iuxta
praeceptum artis vel animalis ipsius positionem sagittam exiges
cotibus bene acutatam. [5] Observabis quoque ne altius imprimas
manum et gulam atque gurgulionem rumpas et arteriam praecidas,
hoc enim factum vitae periculum consuevit inferre. Percussa vena
faenum vel farraginem viridem ad edendum appones animali,
quatenus agitatione maxillarum per venam melius acontizet
sanguinis impetus. [6] Cum autem niger vel corruptus humor
egressus est et coeperit rubicundior manare vel purior, statim
iumentum tolles a cibo et imposita fibula venae vulnus
adstringes. In plaga vero pittacium pones, ut diligentius
claudat, licet quidam utantur et creta. [7] Deinde tenebroso loco
et calido statues iumentum et farraginem, si tempus est, vel
faenum mollissimum dabis septem diebus ac noctibus; aquam etiam
offeres, ut si voluerit bibat. Sed triticea farrago hordeaceae
praefertur; quae si defuerit, hordeaceam dabis. [8] Memento etiam
quod ea melior est atque utilior, quae vicinior marinis
fluctibus fuerit, propterea quod ventrem facilius solvit
humoresque deducit. [9] Pulsata ex quocunque loco vena omnem
sanguinem diligenter excipies et aceto oleoque permixtum vel
aliis medicamentis quae ratio deposcit, animalis ipsius corpus
perunges praecipueque illum locum, ex quo detractus est sanguis
et qui esse putatur in causa. [10] Constat enim quadam ratione
naturali, ipsum sanguinem cum superfusus est languentibus membris
praestare medicinam vitiumque siccare. Quam sollemnitatem
curationis non oportet omitti. [11] Praeterea interpositis diebus
post flebotomum animalia producentur ad solem et sanguis
detrahetur etiam de palato. Despumantur autem tertio gradu a
dentibus caninis. Quos oportet suspendi altius propter sanguinis
fluxum, ita ut eadem die mollibus cibariis utantur et furfure.
Sequentibus diebus non ex integro hordeum consequantur, sed a
bilibribus incipiant et ad consuetudinem per singulorum dierum
augmenta perveniant. [12] Consequenter tepido die ducantur ad
mare vel fluvium diligenterque loti tergantur. Vino quoque et
oleo in sole perungendi diligenterque confricandi sunt, ut
corpora eorum calefacta aut repellant aut perferant perfrictionis
iniuriam. Quibus perfectis equi nobiles tum demum ad laborem
cursus itinerisque revocentur.

 Castrata animalia non deplenda.  

[1]Sciendum praeterea, castrata animalia nunquam oportere depleri
hac causa, quia iam partem virium cum testibus amiserunt et, si
depleta fuerint, vehementius enervantur. Hinc est quod asinis de
matrice nunquam detrahendus est sanguis, quia naturaliter minus
habent sanguinis gracilioresque sortiti sunt venas.

 Admissum facientes non deplendos.  

[1]Admissarios etiam equos flebotomare non opus est: partem enim
virium et sanguinis in coitu digerunt. Si tamen ab admissura
cessaverint, nisi annis omnibus herbarum tempore depleantur,
incidunt in caecitatem, quia id quod per coitum egerere
consueverant, redundat in oculis.

 In quibus passionibus et ex quibus locis sanguis est auferendus.  

[1]Nunc, ne quid relinquatur ambiguum, in quibus passionibus et
ex quibus locis sanguis emitti debeat, indicabimus. Morbidis et
quibuscunque totum corpus in causa est sicut febrientibus de
matrice detrahendus est sanguis. [2] Cephalargicis autem,
apiosis, insanis, cardiacis, caducis, freneticis, distentis,
sideraticis, rabiosis [quoquo modo], praecipitur de venis
auricularum sanguinem demere. Verumtamen melius est, ut de
temporibus, quae dextra ac sinistra sunt, detrahatur: id est sub
cavatura temporum tribus digitis ab oculo interpositis, inferius
vena perquiritur et ex utraque parte sanguis emittitur. [3] Eis
vero, quibus suffusio contigit oculorum vel cetera vitia, quae
oculis nocent, inferiores venae sub oculis positae, quae
descendunt sub angulis oculorum inferioribus, quatuor digitis
inferius quam oculi sunt inciduntur. Quibus vero fastidium inerit
vel arteriarum vel faucium tumor vel praegravatio capitis, de
palato auferendus est sanguis. [4] Quibus autem pulmo est in
causa vel iecur vel cetera, quae his vicina sunt membris, de
pectore minuendus est ex venis quae positae sunt dextra ac
sinistra, ubi brachiola coniunguntur et flexura fit, cum armus
plicatur. [5] Quibus vero armi in causa sunt, et cretiacis de
brachiolis sanguis minuatur; quae venae positae sunt interius,
ubi centriae id est musculi brachiolares sunt, sex digitis
superius quam genu, tribus vel duobus digitis inferius quam
centriae. Hae venae sagitta percutiantur sed caute, ut mediae
tangantur, propter debilitatem animalis, quia hae commixtae sunt
nervis. [6] Quibus autem articuli in causa erunt vel si articulus
exemptus vel intortus fuerit, aut aquatilia habuerit vel
quidquid simile in articulis contigerit, desub cirro sanguis
detrahi debet: quae venae positae sunt inferius quam articuli
tribus digitis sub cirro, tribus digitis super coronam; quae
venae cum summa cautela tangendae sunt, quia articulorum
coniunctae sunt nervis. Cretiaco autem vel si basem moverit, de
coronis rectius tollitur sanguis.

 His qui ungulam cogunt, quomodo sanguis tollatur.  

[1]Quibus autem iumentis vel suffusionis vitio vel per voluntatem
extrusicia ungula fuerit, quae vulgo ungulam cogere dicuntur,
vel quibus emota basis longi temporis claudiginem fecerit,
eiusmodi curatione sanantur. [2] Componis pedem ad gulbiam et
omnem ungulam ad vivum allidesque iumentum ac suffraginem illius
alligatam lino vehementer stringes totumque simul ungulae solum
in circuitu scalpello circumgyrabis, ut a corona ungulae
sublevetur ex parte, tunc circumcisorium inseres inter unguem et
solum; et cum bene elimpidaveris, suffraginem solvis et invenies
de calcaneo venas fluere, et cum sufficienter emanaverit cruor,
sale perfricabis, postmodum aceto et oleo inunges et linteolis
munies diligenter. [3] Spartea calciare curabis, ut post
egestionem humorum ungula reparetur. Huiusmodi autem curam
nunquam nisi singulis pedibus adhibere debebis, ut in tanto
dolore animal duret ac stet. Si autem in alio pede similis est
causa, cum in illo, qui prius curatus est, firmiter animal stare
coeperit, tunc eum elides et, ut dictum est, simili observatione
curabis. [4] Si vero in his causis animal stremmare volueris,
semissabis hoc modo. Compones ungulam eius ad vivum et contra
venam sagitta pertundis, ut possit sanguis acontizare per solum
quod sagitta pertuderit. Simili autem modo sale fricabis oleoque
et aceto linteolisque curabis, dumtaxat singulos pedes, ita ut
portare se possit. Hi plane qui semissantur non eliduntur.

 De opisthotonicis vulsis colicis strophosis et qui morbo
subrenali tenentur, unde sanguis tollendus sit.  

[1]Opisthotonicis, vel qui morbo subrenali laeduntur, vulsis
etiam, colicis et quibus venter frequenter dolet, de cauda
sanguis emittitur, licet melius putetur propter huiusmodi causas
ortas de visceribus debere sanguinem tolli. [2] Quodsi de cauda
detrahere volueris, sic facies: erige et resupina caudam ad
lumbos, quatuor digitis ab ano, ubi pilos non habet, caede caudam
cum tabula aliqua ponderosa, quousque se vena demonstret, et in
caudae media divisura quatuor digitis ab ano sagitta percuties
venam, ut acontizet sanguis; post decursionem fasciola
colligabis. [3] Cum autem de visceribus emittere volueris, sub
inguinibus dextra et sinistra in singulis femoribus eminentes
venas medias sagitta percuties, sed caute, propter vicinam
mixturam nervorum; post decursionem sanguinis cretam impones. [4]
Si laocae in gambis fuerint aut aliquis dolor coxae vel gambae,
sanguis detrahatur sub gambis: sunt enim venae a visceribus
descendentes per gambas interius, quas medias propter vicinam
mixturam nervorum caute transverse flebotomo percuties, et post
decursionem fasciola ligabis.

 De ratione foci atque cauterii.  

[1]In animalium curis ac medicinis duplex remedium auctores esse
voluerunt, minutionem sanguinis per quam constricta laxantur, et
ustionem cauterii per quam laxata firmantur. Sed cum flebotomi
ratio evidenter videatur exposita, cauterii quoque, licet
novissima cura sit, tamen aperienda videtur utilitas. [2] Nam
ustio laxata constringit, inflata attenuat, humectata desiccat,
coagulata solvit, carcinomata praecidit, veteres dolores emendat,
alienatas corporis partes ex qualibet causa ad statum suum
revocat, super naturam excrescentia sublata et adusta crescere
non sinit. [3] Nam cum candente ferro ruperis cutem, vitium omne
concoquitur atque maturatur et beneficio ignis dissolutum per
foramina, quae facta sunt, effluit cum humore; atque ita sanatur
passio et tollitur dolor. Post quae cicatricibus clausis
constrictior et robustior redditur locus ac prope insolubilis
cutis. Sciendum quoque cyprina cauteria plus effectus ad curandum
habere quam ferrea. [4] Praeterea si in capite morbus est,
inuritur cervix, si subrenalis est, lumbis ignis adhibetur.
Interdum autem puncta infiguntur, interdum ad similitudinem
lineae candens ducitur veru, aliquando velut palmulae fiunt. In
hoc enim mulomedici cum arte laudatur ingenium, si ita animal
cauterio curaverit ne deformet. [5] Pro locis autem, in quibus
est passio, et pro pellis aestimatione cauteria vehementius
imprimuntur aut levius. Memoria autem retinendum est, fracturas
et emota vel extorta aut eiecta de locis suis uri penitus non
debere, nam perpetua debilitas consequitur. [6] Sed melius est,
cum locis suis reposita fuerint et ligaturis diligentius
communita atque ita naturae industriaeque beneficio corroborata,
calasticis unctionibus et malagmis ad postremum causticis eadem
percurare ad spem perpetuae sanitatis. [7] Quod specialiter
admonendum est, ne mulomedici festinantes, dum foco curare
cupiunt, animalia debilitent aut deforment, cum flebotomis,
potionibus, unguentis, syringis medicaminibusque diversis ante
sit temptanda curatio; et si nihil profecerint, ad extremum ignis
adhibetur.

 De passione et curis febrium.  

[1] Quaecunque passiones plus iumentis periculi inferre
consueverunt et difficilioribus obscurioribusque indigent curis,
has primo amplectimur libro, ut et facilius reperiantur, quae in
exordiis ipsis occurrent, et legentibus fastidium non possint
adferre. [2] Febrientibus itaque animalibus quam primum convenit
subvenire; nam non amplius quam triduo caloris vim sustinere
posse creduntur, intra quos si curata non fuerint moriuntur.
Oportet igitur prius passionis huius signa causasque praedicere
et mox medicinas exponere. [3] Febriens iumentum deiectum caput a
terra levare vix poterit, erit oculis apertis, labiis demissis,
tristitia turpis et gravitas corporis insequitur, testiculi
tumidiores laxius pendent, membra caloribus fervent, venae
vehementi pulsu saliunt, anhelitusque creber et calidus, tussis
assidua, incessus nutans, fastidium cibi, bibendi cupiditas,
vigiliae iuges. [4] Causa autem huius passionis ex magno labore
et fatigatione est, si negligentia consequatur. Interdum aestu
nimio aut perfrictione vehementi vel ex cruditate ciborum aut
sudoris subita infrigidatione vel ex fervore hordei novelli
evenire consuevit. [5] Curatio autem ista solemnis est: continuo
sanguinem eis de facie vel de temporibus aut palato oportet
emitti, ab omni esca prima die penitus abstineri, tunc faeni
optimi aut herbae viridis subinde pusillum offerri oportebit, et
quiescere etiam ab omnibus rebus et [etiam] sequestratum
temperato tempore et inambulationibus levibus animal commoveri:
calidis quoque locis coopertum stabulari. [6] Cum coeperit melius
esse, herbam minutatim concisam porrigito; quae si defuerit,
hordeum maceratum ablatisque suis folliculis tusum in modum
ptisanae paulatim offeratur et frequenter exiguum.

 De lassitudine quae videtur febribus similis.  

[1] Plerumque autem equi ultra vires ad cursum coacti aut
ponderibus praegravati aut sudore defecti similia febrientibus
signa demonstrant. Quos sic intelliges: oculi sublacrimantes
erunt et tanquam suffusi sanguine, praeterea spiritum crebrius
agitat faenumque fastidit et de posterioribus pedibus melius se
sustentabit, nam priores quasi subtritos tardius ponit.

 De febribus internis.  

[1] Quod si febris interna fuerit, non facile animal dormiet, et
cotidie deterior fiet, interdum furunculos in dorso vel in
lateribus habebit: scias eum a morbo, de quo superius disputatum
est, maleo teneri. Cui lotium aliquot diebus tam hominum quam
arietum per nares infundes. Et sic potiones, quae de isto morbo
supra scriptae sunt, dabis.

 Si in autumno febrierit.  

[1] Si autem autumni tempore coeperit febrire iumentum, statim de
cervice sanguinem detrahes vel gradu tertio de palato; post
herbae trixaginis sext. I, tracanthi, rosarum ana unc. I in pila
lignea pisabis cernesque subtiliter, ex aqua cum mulsa et oleo
potionabis atque ita restitues sanitatem.

 Si in aestate febriat.  

[1] Si autem aestate febrire coeperit, totum sudabit, sataget
salientibus venis, naturam mincturo similis demittet ad terram,
transverse ambulabit. De coxa media quatuor digitis ab ano venam
inquiris et ex ea sanguinem detrahes. Si autem non inveneris, de
cervice tollendus est. Cui hanc potionem pro tempore dabis:
herbae portulacae plenam manum tundis sucumque eius cum tracantho
et ture et suco rosae Campanae mulsa addita offeres, potionem
non satis grandem, ne plus quam oportet infrigides, quia, cum
quasi splene careat, simul et defectione sanguinis calore
privatur.

 Si in hieme febriat.  

[1] Hieme vero si febrierit, suprascriptas species arides
contundito diligenterque misceto et per sinistram narem dato:
sanitas consequitur. Febrientibus autem haec potio utilis
traditur: mannae turis unc. II s., iris Illyricae unc. VI,
piperis unc. I, bacarum lauri, seminis apii ana unc. I, cum passo
potionabis. [2] Item post detractionem sanguinis de matrice aut
de palato sic potionabis febrientem: hyssopi libr. I, abrotoni
unc. VI, lactis caprini sext. I, amyli cyathum, olei optimi unc
III, herbae urceolaris suci cyathum, misce cum ceteris et per
cornu faucibus infunde, erit salutare remedium. [3] Item alia
potio: lactis sext. I, olei cyathos II, croci scrup. I, murrae
scrup. II, apii seminis coclearium plenum, miscebis pariter et
dabis ad cornu. Hieme farinam triticeam cum aqua tepida, aestate
autem farinam hordeaceam cum aqua frigida dabis in potu. Si
febrienti tensura non desinit iliorum, loca cauterio inurenda
sunt et usta curanda. [4] Item alia potio: lactis caprini
heminam, amyli cyathum, ova IV, olei cyathum, sucum herbae
urceolaris, cotidie potionabis usque ad sanitatem. [5] Item
unctio qua perfricandi sunt febrientes: rosae lib. s., olei
veteris lib. I, aceti heminas III, olei cyprini lib. s.,
portulacae seminis et nucis amarae unc. VI, mentae vel rutae
quantum sufficit, teres et commisces et tepefacto utere, ita ut
diutissime confrices contra pilum, et in loco tepido unctum
animal coopertumque statues. [6] Item potio alia si hieme
febrierit: gentianae unc. I, aristolochiae, hyssopi, absinthii,
abrotoni ana unc. I, caricarum unc. VI, seminis apii unc. III;
rutae fasciculum bonum in caccabo cum aqua decoques ad tertiam,
et cum nigrescere videris, coctum est. Exinde unam heminam
misceto cum suprascriptis et per cornu faucibus infundito.

 Si ab indigestione vel pletura febriat.  

[1] Si quod iumentum ab indigestione vel pletura febricitaverit,
naribus spiritum ducet et ilia frequenter agitabit, anhelitusque
erit fervens et olidus, spinam facilius flectet: nam qui ex
perfrictione febrit rigidus est, quia calor membra dissolvit,
frigus astringit. Ex pletura igitur febrienti copiosus sanguis
emittitur de cervice, nares aceto perfricantur, ut sternutet
saepius. [2] Venter quoque febrientis si durior fuerit, per anum
iniecta manu stercus extrahatur, a cibo abstineat, parcissimum
potum per intervalla suscipiat, et unctum suprascripto medicamine
diuque fricatum loco stabit calido horis tribus aut quatuor
coopertum, postea ad ambulandum producetur nihilominus involutum.

 Si ex vulnere oris aut faucium febriat.  

[1] Si quando ex vulnere aliquo vel suppuratione oris aut faucium
nascitur febris, de temporibus nec non etiam de palato
detrahendus est sanguis. De maxillis quoque sive de cervice et ad
postremum quicunque locus febrienti doluerit, ex eodem cum
mensura sanguinem oportet auferri. Quod si cibum penitus
respuerit, farinam aquae mixtam ad amyli instar faucibus eius
infundes. Offas quoque de passo facies iustae magnitudinis et
septenas cum oleo digeres, ut possit habere substantiam. Ita
denique febrienti utilis est, ex quacunque parte detractio
sanguinis fiat, si consideratis viribus animalis mensura
servatur, nam ut emissus rationabiliter humor relevat, ita
enormiter ablatus evirat vel turbat.

 De coactione i. de nimia lassitudine.  

[1] Coactio in animalibus passionis est nomen, ex qua
aegritudinum diversa genera nascuntur, ideo sic appellata, quod
ab iniuria vel labore vel ex coactione contingit. Quotiens enim
lassum animal fatigatione itineris vel nimietate cursus vel
magnitudine ponderum non studiose refovetur, vel aestate sitire
vel hieme algere compellitur, vel certe penuriam sustinet cibi
aut hordeo novo aut faeno pessimo laeditur, et per dies aliquot
circa curam eius nulla adhibetur industria: sic totius corporis
compago et interiorum viscerum dispositio per iniuriam et
fatigationem vitiatur.

 Quae genera aegritudinum ex coactione nascantur.  

[1] Ex qua coactione haec passionum genera nascuntur. Ex
perfrictione enim fiunt opisthotonici, podagrici, phthisici. Ex
aestu autem evenit gravedo, febris, insania, capitis dolor. Ex
sudore oritur tumor in cruribus, suffusio in pedibus, febris,
spasmus et tussis. [2] Ex humore quoque, qui de naribus profluit,
passio apertissime declaratur. A cerebro enim vel a capite venit
multa pituita crebra et spissa, a perfrictione erit humor tenuis
aquaticus et frigidus: ex qua re fiunt coriaginosi et tetanici
et tussici. [3] A tolibus et glandulis et arteriis humor erit
candidus et viscosus, ex quo evenit fastidium et faucium
praefocatio et synanche. A pulmone autem humor crassus,
sanguinolentus et male odoratus emanat, colore pallido: ex qua
causa fiunt peripleumonici, vomicosi, orthopnoici et phthisici.
[4] A morbo autem maleo venit humor multus et crassus et
pallidus: ex qua re fit catarroicus, profluvius Atticus et
suspirium articulare. A iecore humor erit lividus et viridis et
tabidus, non valde crassus neque olidus: ex qua re fiunt
syntectici, hydropici, febricosi. [5] Ideo autem signa passionum
causasque divisimus, ne ignoranti error noceret et facilius
evidens doctrina curaret. Apsyrtus huiusmodi de coactionibus
prodidit medicinas: si equus, inquit, coactus de via venerit,
oculi eius intro abibunt vel versabuntur, spirat calidum
frequenter atque suspirat, et auriculae huius ac reliquum corpus
extensum erit. Cuius talis est curatio, ut parum hordei accipiat
faenumque non multum. [6] Potio autem huiusmodi praeparabitur:
hyssopi, abrotoni ana unc. I., sampsuci unc. VI, faeni Graeci
lib. I, lini seminis pondo II: haec omnia tusa et cribrata in
caccabo novo cum sex aquae sextariis infundis addisque IX
duplices ficus, quae cum ad partem dimidiam decocta fuerint,
universa conteres atque liquabis; praeterea vini veteris optimi
sext. III, mellis heminam, [7] piperis triti drachmam adicies
suprascriptis rursumque fervere facies omnia, ex qua calidam
potionem plurimis diebus dabis, quae mirifice iuvare consuevit.
[8] Si de labore itineris suffusio pedum forte provenerit, cave
ne sanguinem calido detrahas, sed requietum flebotomabis
huiusmodi beneficio potionis usurus: turis masculi drach. II,
foliorum caprifici lib., grana piperis XXV, fermenti unc. III,
croci drach. quartam partem: omnia bene trita in tres partes
divides et exposcatum iumentum triduo cum oleo potionabis et
vino. [9] Si hiems fuerit, tepida os ablues, aestate frigida: si
tardius [aut non] rectus ambulat, furfurem et resinam calentem
ungulis imponis, non semel tantum sed aliquotiens, donec rectus
incedat. Si vero ista non profuerint, semissabis eum, ut de
ungulis sagitta contactis competenter profluat sanguis, et
vulnera traumatico curabis. [10] Farnax autem de lassis haec
signa monstravit: toto corpore gravabitur et posteriora crura
quasi inligata habebit. Posca itaque et puleio nares eius et
totam faciem fovebis, panem et merum dabis ut manducet,
offeresque ei lactucas vel gramen diligenter lotum atque
concisum, consequenter daturus huiusmodi potionem: [11] sucum
ptisanae, passum, ova, oleum roseum, quae omnia pariter mixta per
triduum dabis, ita ut hordeum primo decorticatum siccatumque
manducet. Praemonendum autem est, ne iumento ex coactionis
iniuria laboranti pulses venas calentes; continuo enim nervorum
contractio et debilitas consequitur. [12] Oportet autem armos
eorum et genua vino calido et oleo tepido suffundere, totumque
corpus multorum manibus diutissime confricare et loco statuere
tepido, mollia de siccato stercore vel de paleis strata praebere.
Posteriorem partem flebotomo lassis non oportet attingi, ne
penitus evirentur. Quod si venae in cruribus tument et plenae
sunt humore, de coronis sanguis auferatur.

 De diversis passionibus ventris.  

[1] Non minus multae et obscurae valetudines in internis
animalium quam hominum existere consueverunt, immo si verum
quaerimus prope pares atque consimiles sumus. Nam animalibus,
quia rationales sumus, sola mente praestamus; corporis vero
natura communis est, maxime in doloribus. [{2] Dolorem ventris in
iumentis veterinariorum imperitia putat facile posse curari,
quod grave nescit, et ex ventositate vel constipatione vitium
tortiones vocant et interiorum incisiones, quibus aut
praecantationes anicularum more [3] aut aliquod quasi physicum
remedium adferre conantur. Cum quid enim intrinsecus iumentis
dolere coeperit, statim se allidunt et volutant et solius ventris
creditur esse causa, cum plures et difficiles sint passiones, ex
quibus dolor et volutatio illa contingit; et nisi singulis pro
causarum genere competens medicina subvenerit, sanitas redire non
poterit. Efficaciter autem curare potest nemo, nisi qui
internarum aegritudinum signa rationesque cognoverit.

 De aqualiculo i. stomacho.  

[1] Primum venter ipse, qui aqualiculus nominatur, totius
corporis obtinet dominatum, in cuius capacitate cibus potioque
miscetur ac per digestionem naturali calore decoctus, separatis
humoribus, partem ad substantiam membrorum convertit in
sanguinem, partem in urinas resolvit partemque secernit in
stercora. [2] Quodsi loca illa perfrictio longi temporis
vitiaverit, intestinorum dolor et corruptio digestionis
necessario sequitur. Nam pars humoris coagulatur ex frigore et
fit conglutinosa in praecordiis atque in intestinorum partibus,
quae ducuntur ab aqualiculo usque ad colum quod appellatur
typhlon enteron, retinetur et haeret: per quod in colum quod
latine ieiunum dicitur humor pessimus transit et interclusione
sua cibum non patitur ad inferiores partes more solito
descendere. [3] Hinc [etiam tortura et] extensio ventris dolorque
cum magno periculo generatur: quae passio Graece emphragma,
Latine praeoccupatio dicitur.

 De colo et coli dolore.  

[1] Exoritur et alia causa doloris asperior, quae Graece
cordapsos appellatur, cum praeclusa intestina viscerum vento
[fumove se] urgente colligantur usque eo, ut aquam et cibum et
stercus etiam animalia interdum revomere cogantur. Praeterea ad
similitudinem hominum propter perfrictionis iniuriam coli quoque
dolore vexantur, propter quam necessitatem animalia diu se
vehementerque volvendo rumpuntur, quod curari iam non potest, et
ideo moriuntur.

 Cura longanonis et ilei.  

[1] Alia quoque vitia ex perfrictione huiusmodi humoris
nascuntur. Qui cum intestina maiora praecluserit et in eorum
sinibus stercora coeperit detinere, prohibet illa ad cataclidem
longanonis decurrere — longanon autem intestinum vocatur, per
quod stercus egeritur —, tunc ventus crassus vel praeclusione
ipsa intra viscera increscit ac saevit et dolores morsusque
excitat vehementes, ex quo iumenta se proiciunt ac volutant
extensisque pedibus calcitrant. [2] Sed per impatientiam se saepe
iactando ventus increscit et mixtus stercori usque in intestina
descendit; nec iumentum ut supra rumpitur. Quod vitium ileos
vocatur ab eo, quod intestina locis suis exclusa quasi helices
faciunt; quae valetudo periculosa est, nisi cum celeritate
subveneris. [3] Huiusmodi autem sunt adhibenda remedia: aqua
calida renes animalis diutissime fomentabis faenumque cum calida,
ut magis vapor penetret, frequenter apponis, post ciliciis
diligenter absterges, oleum vetus et picem liquidam et oleum
laurinum misces, calefacies et diutissime perfricabis, ita ut
testiculos ipsius perungas et in auriculas calidum medicamen
infundas. [4] Tam diu autem fricabitur, ut sudare incipiat et
ventum emittere, ex quo spes ostenditur sanitatis. Quod loco
calido statues ac sagis cooperies diligenter, hanc daturus
cotidie potionem: piperis grana L, petroselinum quantum quatuor
digiti comprehendunt, cumini Alexandrini tantundem, cumini quoque
Africi tantundem, semen apii, murram, nepetam, trixaginem aequis
ponderibus, quibus ad dimidiam omnium partem nitrum admiscere te
convenit. Quae omnia bene trita ex vino calido et oleo aequis
ponderibus et melle quantum satis fuerit dabis. [5] Haec autem
potio calefacit et ventrem resolvit. Quod remedium si tardius
subvenerit, saccellationes ex furfure calidissimo plenas super
totum dorsum et renes animalis imponis. Clysterizabis etiam ex
aqua calida et oleo, quod cum sale et melle et afronitro miscebis
ovoque, et ita ventre laxato et stercora emittuntur et ventus.
[6] Quod si clyster defuerit, salem bene tritum et mel coques
pastillosque longos et duros facies et in anum iumenti immittes
interius. Quae res omnem spurcitiem humoris intus obstantem
abstrahit, et ad sanitatem perducit; nec est aliud quod magis
valeat subvenire.

 Causae et curae strophi.  

[1] Sunt animalia quibus assidue ventris intervenit dolor, qui
strophus appellatur et hac ratione concipitur. Interdum sudor
animalium vel nimio cursu vel labore profluens in internis
residet intra ventris intestinorumque compaginem, qui punctiones
doloresque praestat interius; et cum totum a labore cessaverit ac
refrixerit corpus animalis, cessat et dolor: sed cum a labore
calefieri coeperit, rursus exoritur. [2] Et ideo strophus
vocatur: nam frequenter volutatur, et cum surrexerit terram
pedibus tundit et interdum quasi manducare conatur, et iacens
videtur quasi pusillum requiescere et surgens citius ambulare se
cogit. Sed ex hac iniuria frequenter volutando ventum sibi nutrit
intrinsecus et fit tympanites, ex quo et omentum rumpitur et
praesens vitae periculum consequitur. [3] Quod vitium si in
perpetuum auferre volueris, paracentesim facies sic: quatuor
digitis sub umbilico ad veretrum versus medio climate ventris
sagittam inicies, ut non solum cutem verum etiam peritoneum ipsum
aperias; peritoneum enim dicitur membrana quae intestina omnia
continet. Ad mensuram autem cum magna cautela peritoneum aperies,
ne intestina laedas et praesens discrimen inferas. [4] Post
exempta sagitta subicies fistulam centetalem, quam mulomedici
portare consueverunt, minutis foraminibus multisque pertusam, per
quam foras humor emanat: quem suscipies in vase et invenies
limpidum lotio similem, tolles vero non minus sextario. [5] Haec
cura etiam illa animalia sanabit, quae vel stupida vel macra sunt
ex coactione longi temporis, quibus nitrum diligenter cribratum
in hordeum debes aspergere, quod omnes acerrimos humores et
spurcitias corporis purgat. Sed strophosis dabis potionem
superius declaratam plurimis diebus. Etiam acopo thermantico
renes eorum totumque corpus perunges et diebus aliquot a pluribus
facies confricari. Ad ultimum renibus eorum causticum inducis et
sic revocas ad laborem.

 De lumbricis cossis tineis et pediculis.  

[1] Intolerabilem dolorem intestinis inferunt lumbrici et vermes
et tineolae, quas alii pediculos appellant. Nam coagulare et
aqualiculum intus erodunt et vulnera faciunt: ex qua necessitate
animalia macrescunt et coriaginosa fiunt, et sine febre non sunt
et celeriter moriuntur. Huiusmodi passionis signum est, cum
invenitur humor in ano fabae coctae similis: est autem sanies ex
illis vulneribus, quae bestiolae intrinsecus fecerunt. [2] Ieiuna
animalia ex hac necessitate vehementius torquentur, nam cum his
deest cibus, magis vitalia consumuntur a vermibus. Hi non sunt
inflati et tamen per dolorem se volutant et in spinam se
proiciunt et caput sibi intra pedes mittunt et ostendunt doloris
sui locum, dentibus ilia sibi quasi scalpunt et rodunt non
nunquam lumbos et caudam parietibus fricant. Cum ista signa
ostendere coeperint et crebro clamare, hoc est vehementer
hinnire, scias eos iam morti esse vicinos. [3] Quibus adhibetur
ista curatio: olei viridis amari sext. II, fasciculum absinthii
Pontici concoques; praeterea nasturtii seminis, santonici,
coriandri seminis, radicum seminis, sinopidis Ponticae unc. I
misces et faeni Graeci selibram: haec infusa et decocta in oleo
illo facies permanere, ex quo heminam olei et aquae tepidae
heminam dimidiam per cornu dabis, quia virtus medicamentorum et
lenitas olei animalia ipsa intus occidit et foras eicit. [4] Ex
qua potione si per multos dies acceperit permixto nitro tunso et
castoreo, omnes lumbricos et tineolas et vermes excludit a
corpore et cum stercore eicit et restituit sanitatem. [5] Alia
potio ad lumbricos tineolas et cossos: santonici, absinthii
Pontici, pollinem lupini crudi, seminis nasturtii, scobis cornu
cervini, seminis radicum unc. III, sinopidis Ponticae pastillos
III, pollinis ervi unc. III, vini austeri sext. III, olei Hispani
sext. I, opopanacis unc. I, seminis coriandri heminam: haec
omnia diligenter trita decoques et cotidie ieiunis heminas
singulas dabis.

 De clysteriis ad curam lumbricorum et tinearum.  

[1] Sed quia pestes ipsae saepius ad coagulare se conferunt et
potio per os data ad loca, ubi morantur, rarius pervenit, ideo
etiam per anum adhibenda sunt clysteria: [2] aceti acerrimi sext.
semis, olei viridis tantundem, opopanacis unc. semis, centaureae
unc. III, absinthii Pontici unc. III, santonici unc. III,
farinae lupini crudi unc. III, farinae orobi unc. III, seminis
rafani, seminis coriandri unc. III, nitri triti unc. III, radicis
capparis tunsae unc. III: haec omnia decoques cum oleo et aceto
et per triduum singulos sextarios bene calentes per anum de
clystere infundis animali. [3] Memento autem quotiens per os
potionem das, animal contra clivum teneri debere, ut facilius
quod acceperit ad interiora descendat. Quotiens autem
clysterizabis, caput animalis in valle statues et clunes ad
altiora convertes, ut quod per clysterem diffundis ad interiora
perveniat. Diutissime autem in talibus locis post potionem animal
retinetur, ut facilius necentur vel eiciantur pestes internae.
[4] Ad cossos specialis potio: herbae chamaeleontis radicem ex
aqua ad tertiam decoques et cum opopanacis duabus unciis misces
ac vini hemina et ad cornu per sinistram narem infundes. [5] Item
alia ad lumbricos: seminis coriandri quantum una manus ceperit
friges, nasturtii quoque seminis tantundem diligenter teres, quae
utraque cum aqua tepida per triduum faucibus infundes. [Ad
matricis dolorem medicamen: aloen epaticam, masticen, castoreum,
lauri bacas, ammoniacum cum vino et melle mittis in ollam et
bullita atteres dabisque ad bibendum.]

 De calculosis iumentis.  

[1] Si quod iumentum calculosum fuerit, haec signa monstrabit:
torquetur, gemit, extendit se ad conatum mingendi, stillat
veretrum eius guttis et urinam modicam mittit, ex pleno mingere
non potest; quod cotidie patitur. Sed huiusmodi vitium teneris
aetatibus plerumque contingit, quod sic invenies: [2] digitos ad
interiorem partem mittes et a cervice vesicae sub ipso ano ad
hypotaurium versus palpabis digitis et calculum ibi invenies.
Quod vitium difficile curatur. Nam interdum nimio conamine prope
ipsum anum vesica disrumpitur et lotium per anum emittit et quasi
aquam assellatur. Ideoque missis digitis per foramen quod
fecerit longanonis et ipsius vesicae, lithulco calculum eximis et
curabis clysteriis colleticis, id est quae glutinent, ut
foramina illa sanentur. Potionabis autem illos diuretica potione.
Difficilis autem huiusmodi cura est, quia vim patientes ex
corruptione vesicae tortione moriuntur.

 De emphragma.  

[1] Quodcunque iumentum ex qualibet causa inveneris volutare,
statim oleo manum perunges et ipsum anum oleo satiabis; post quod
manum in interiorem partem longanonis protendis, et si inveneris
ipsum longanonem clibano subtili patere, scias eum strophum
pati: et continuo stercora eicies paulatim ad anum; quibus
egestis cito noveris animal percurandum. [2] Si vero manu iniecta
longanonis praeclusionem inveneris et stercoris modicum, hoc est
duas aut tres pilulas, scibala et praefocatum longanonem, qua
manus vix introeat, scias eum emphragma pati et periclitari; et
ideo curandi sunt renes medicaminibus supra scriptis et clystere
utendum, quod indignationem intestini resolvat et curet.

 De ileo.  

[1] Si manum inieceris et totum ventrem tympano similem
pertractando senseris, scias eum ileum pati et cito periclitari.
Et ideo unctionibus calidis fricandus est vehementer et diu. Si
ventum coeperit emittere, tunc in illo spes incipit esse vivendi.

 De dolore ventris.  

[1] Item si manum miseris et inveneris valde patere longanonem et
stercora non multa habere nec esse vehementer inflatum, scias
ipsum ventrem dolere, id est aqualiculum. Cito requiescere solet,
si celeriter supra dictas calidas acceperit potiones
diligenterque ex calido unguento fuerit perfricatum. Si moram
curationis attuleris, difficile evadet: nam ex hac passione
cordapsus fieri consuevit.

 De dolore coli.  

[1] Si manum miseris et similiter longanonem patere sine ulla
inflatione repereris et non frequenter volutantem sed proicientem
se subinde in dexteram partem et quasi extendentem se interdum
ad conamen minctionis et invenies duritiem in intestino ingentem
cucurbitae similem: scias animal coli dolore vexari: et quanto
durius intestinum inveneris, tanto pluribus diebus dolore
cruciatur. [2] Ex qua causa raro periclitantur et dolent biduo
vel triduo vel, si nimium, quinque diebus. Sed quanto inveneris
molliorem ipsum locum, tanto velocius mitigabitur dolor: nam
quaedam stercora in longanone reperies, et erit salubris curatio,
si post clysterem vel potionem multum stercoris assellatus
fuerit. Quo facto statim intestinum, quod de colo induratum
fuerat et tumebat, non apparebit reddita sanitate.

 De dolore vesicae.  

[1] Si currendo fuerit inversa vesica, similis dolor sine
inflatione ex cursus iniuria et nimietate frequenter emergit.
Huic manum subicies in anum et deprimes usque ad veretrum versus,
ubi invenies vesicam eius lotio plenam, quam a dextra et
sinistra parte leviter adduces sursum ad anum versus et deprimes
cum oleo, et minctionem provocas, tam diu donec urinam faciat:
liberabitur periculo, de quo animalia difficile evadunt.

 Cossi et lumbrici qua cura tollantur ad manum.  

[1] Sunt alii qui assidue dolorem ventris patiuntur sine ulla
inflatione nec vehementer se volutant et quasi in cursu
provocant, aliquando se proiciunt et ilia sibi corrodunt, quasi
scalpant. In huiusmodi dolore manum mittis in longanonem et per
circuitum in interiore parte plurima loca diligenter temptabis et
invenies vermes collectos haesisse in singulis locis et
intestinum pertundere, ex qua necessitate nascitur dolor
periculosus. [2] Digitis evelle eos, qui quidem vix evelluntur,
et ipsa hora tibi in manu cohaerent, ut difficile eos proicias.
Ex qua ratione multa iumenta caudam frequenter parietibus fricant
propter morsus vermium: quos purgare de longanone studiose
debebis et potionem dare per plurimos dies eam, quae ad lumbricos
facit; ita omnes vermes, quos cossos appellamus et tineolas,
purgabis. [3] Similiter etiam qui lumbricos habent in ventre, sic
eos convenit mederi: pice liquida et oleo calido renes et totam
spinam cum dorso perfricare oportet tam diu, donec calefactionem
patiantur ex manibus, et auriculas eorum et anum ex oleo
complebis; ventrem quoque et testiculos perunges. [4] Salem
tritum et cum melle decocto mixtum in anum subicies, animal
crebris ambulationibus potionatum exercebis. Si ex hac ratione
non mitigaverit, clysterizabis eum calida et afronitro et sale.
Praeterea super renes et dorsum eius saccellationes calidas ex
furfure plenas imponis, et tam diu innovabis calefactiones, donec
ventum reddat. Potionabis cum potionibus supra dictis et
clysteribus, ut a discrimine liberetur.

 De syncopatis i. confixis.  

[1] Si quod iumentum syncopaverit, his agnoscitur signis: pigrius
ambulabit, tanquam suffusione constrictum. Inter suffusos autem
et syncopatos haec distantia est, quod suffusi, licet a terra
tardius elevent pedes, flectentes crura incedere solent,
syncopati autem universo corpore constricti et rigidi sunt; etiam
cum se proiciunt, non sine gemitu et toto corpore decidunt. [2]
Hi vero non sine febre erunt, cibum et potum fastidiunt, magis
iacere cupientes; qui cum se levare voluerint, impetu conantur
exsurgere, sed propter dolorem omnium membrorum tardius
exsurgunt. [3] Quod contingit ex magno labore et cursu nimio vel
ex oneribus nimiis, cum plurimus sudor fatigatis nervis membra
conquassat, unde syncope id est defectio nascitur. Cuius ista
cura est: calida cum flore faeni eum fomentabis a spina armis et
renibus tepefactumque diligenter tergendo siccabis, tunc vino et
oleo calido totum perunges diutissimeque perfricabis: coopertum
deinde locis calidis statues, mollissima quoque substernes ut
dormiat. [4] Quod cum per triduum feceris, hac potione refovebis:
murrae unc. II, tracanthi unc. IV, croci drachm. IV, meliloti
unc. I, anagallici libram, turis masculi pondus I: quae omnia
cribrata in pulverem rediges, ex quo duo coclearia cum aquae
calidae hemina et mellis coclearibus duobus et olei rosei cyathis
duobus potionem dabis pluribus diebus, donec sanum fiat. Et
vulsis haec potio et tensione laborantibus prodest.

 De his qui sanguinem per nares mittunt.  

[1] Saepe ex cursu nimio iumenta sanguis infestat et per nares
emanat, qui difficile, ruptis venis labore et calore,
substringitur et velocissimam postulat medicinam. Sucum itaque
viridis coriandri vel si defuerit, porri sectivi sucum naribus
periclitantis infundes; pollinis triticei drachm. I, pollinis
turis drachm. I, anagallici unc. I, amyli semunciam, commixta et
in tres partes divisa ex vino nigro suffundes naribus
sanguinemque praecludes.

 De infestatione sanguinis.  

[1] Animal sanguine laborare haec signa declarant: oculi
tumebunt, frigidum erit corpus et cervix, tristitia fastidiumque
iungetur; difficile cubabit. Hac ratione curandum: a cibo potuque
temperabitur somnique indulgebitur copia mollibus stratis, tum
de matrice quantum ratio postulaverit sanguis auferatur, nec
potionis cura cessabit: [2] [sucum itaque viridis coriandri vel
si defuerit, porri sectivi] trixaginis itaque et centaureae
violaceae et nitri aequis ponderibus mixtura iungitur. Ex quibus
tunsis atque cribratis diurnum cocleare ex hemina aquae tepidae
infundatur faucibus. Quae potio humorem et sanguinem
imminentesque alios morbos purgat atque sanat.

 Quae diligentia adhibenda est, ut animalia sana perdurent.  

[1] Obscuras difficilesque curas prima fronte digessimus,
consequenter ad cetera pergentes. Sed necessarium credimus
ostendere rationes, ex quibus incolumitas iumentorum incorrupta
servetur. Melius enim est diligenti studio custodire sanitatem
quam aegritudinibus praestare remedia. [2] Diligens itaque
dominus stabulum frequenter intrabit et primum dabit operam, ut
stratum pontilibus emineat ipsumque sit non ex mollibus lignis,
sicut frequenter per imperitiam vel negligentiam evenit, sed
roboris vivacis duritia et soliditate compactum. Nam hoc genus
ligni equorum ungulas ad saxorum instar obdurat. [3] Fossa
praeterea, quae lotium recipiat, deductorium debet habere
cuniculum, ne pedes iumentorum redundans urina contingat. Patena
quae appellatur, hoc est alveus ad hordeum ministrandum, sit
munda semper, ne sordes aliquae cibariis admisceantur et noceant;
[4] loculis praeterea vel marmore vel lapide vel ligno factis
distinguenda est, ut singula iumenta hordeum suum ex integro
nullo praeripiente consumant. Nam sunt alia ad edendum
avidissima, quae cum celeriter propriam devoraverunt, partem
consortis invadunt. Alia vero naturali fastidio tardius comedunt,
et nisi separatim acceperint, vicinis rapientibus macrescunt.
[5] Cratis, quae occa vocatur a vulgo, pro equorum statura nec
nimis alta sit, ne cum iniuria guttur extendatur, nec nimis
humilis, ne conterat oculos et caput. [6] Luminis plurimum
stabulo infundi oportet, ne tenebris assueta, cum producuntur ad
solem, vel caligent vel aciem visus minuant. Aestate in apertis
locis tam noctibus quam diebus iumentis libera aura praestanda
est, hieme vero tepere debent stabula potius quam calere: [7] nam
nimius calor licet custodiat pinguedinem et reficere videatur,
tamen indigestionem facit et vehementius nocet. Nam praeter haec,
quod diversa genera morborum ex vapore ipso animalibus
generantur, si producuntur ad frigus insolitum, statim
aegritudinem ex frigoris novitate percipiunt. [8] Curandum est
praecipue, ut, sive faenum sive paleas vel manipulos viciae pro
regionum usu vel copia animalibus praebeas, incorrupta ac bene
olentia et munda mittantur. De hordeo quoque non est sollicitudo
dissimilis, ne aut pulverulentum sit aut lapidosum aut mucidum
aut vetustate corruptum aut certe recens de areis sumptum et ipsa
novitate praefervidum. [9] Aqua etiam limpida ac frigida et
perennis ac profluens ministranda est, nam quicquid in potu
noxium est, veneni, virus imitatur. [10] Bis in die multorum
manibus animalia sunt toto corpore confricanda; quae cura et
mansuetudinem docet et laxata cute pinguedinis praestat
augmentum. Hordeum quoque non semel nec bis sed pluribus
portionibus praeberi convenit: quidquid enim paulatim acceperint,
legitima digestione conficiunt; quod vero semel et enormiter
sumpserint, cum fimo indigestum integrumque transmittunt. [11]
Vicinum vero stabulo convenit esse locum arido stercore vel
paleis mollibus adopertum, in quo ante potum animalia volutentur.
Quod exercitium et sanitati proficit et initium aegritudinis
monstrat, nam quotiens animal aut non solito more se transvolvit
aut omnino detrectat accumbere, scias illud ex taedio laborare et
ideo separari debere atque curari. [12] Ad quod opus quoque
plurimum iuvat, si saepius et cum moderatione animalia sedeantur:
nam imperitia rectoris et incessus eorum debilitat et mores,
praecipue servorum impatientia, qui absentibus dominis ad cursum
equos vehementer stimulant et non solum flagellis sed etiam
calcaribus caedunt, dum aut inter suos velocitatem cupiunt
experiri aut cum alienis vehementi obstinatione contendunt, nec
revocant aliquando currentes nec temperant. Neque enim de damno
domini cogitant, quod eidem contingere gratulantur. [13] Quam rem
diligens paterfamilias summa severitate prohibebit, et iumenta
sua idoneis et moderatis hominibus scientibusque tractare
permittet. [14] Post sudorem quoque si aestus sit, posca os ablui
convenit; si hiems, muria. Vinum quoque et oleum faucibus
infundi oportebit ad cornu, aestate frigidum, hieme tepefactum,
ita ut meri sextario hieme olei unciae tres, aestate autem duae
tantummodo misceantur. Nec convenientium potionum debet cura
cessare. [15] Nam languor macies et tussis et internorum dolor
facile submovetur, si sulfuris vivi semunciam, murrae scrup. IIII
redactos in pulverem ovoque crudo immixtos cum hemina vini
optimi per os frequenter infundis. [16] Est alia sumptuosior sed
accommodatior potio ad omnes morbos quae et celeriter reficit et
cum intrinsecus purgaverit, curat omnes morbos: tussim veterem
phthisicos vulsos et quaecunque vexata sunt in opertis: [17]
ptisanae sext. I, seminis lini heminam, faeni Graeci heminam,
croci unc. I, acronem salsum porci pinguis vel longanonem, vel si
porcina defuerint caput haedinum depilatum, cum pedibus suis et
cordulis intestinorum mundis, hyssopi fasciculos II, cocleas
germanas XV, bulbos XV, ficus duplices XX, rutae fasciculum,
bacarum lauri dum virent sextarium, dactylos XX, alii capita III,
sevi caprini unc. VI, pulei sicci fasciculum: [18] haec omnia
purgata leniterque contusa decoques in aqua cisternina, donec
acron ille vel caput haedi liquescat et dissolvatur ab ossibus;
propter quod assidue aquam infundis ne aduratur, sed fervendo
pinguis sucus appareat. [19] Post haec diligentissime colabis ad
colum, tum tracanthi unc. I in tres divides partes, ita ut exinde
in unam potionem missurus pridie infundas in calidam ut
inturgescat; tunc addis passi sext. III, tribus diebus singulis
singulos sextarios dabis, ova n. VI, hoc est in die II, olei
rosei ova plena n. VI, butyri unc III, in die I, alii Gallici
unc. III, amyli unc. III, pulveris quadrigarii selib., lomenti
fabae selibram. [20] Quae omnia misces et, ut dictum est, aequis
ponderibus per triduum divides et ieiunum animal potionabis et
horis aliquot deambulare facies, usque ad septimam a cibo
abstenturus et potu. [21] Animalia vero macie attenuata non
absque studio diligenti revocantur ad corporum firmitatem. Nam
oleo veteri vinoque permixtis et tepefactis in sole per totum
corpus unguntur et contra pilum multorum manibus perfricantur, ut
nervi mollescant cutisque laxetur et sudor erumpat. Quo facto
cooperta in pontili tepido collocentur. [22] Et si hiems fuerit,
conditum cum semuncia apii seminis triti et olei tribus unciis
calefactum per os ipsius oportet infundi. Si aestas fuerit,
absinthium vel rosatum cum IV scrupulis croci et duabus unciis
olei frigidum per os similiter debet accipere; quorum si non
suppetit copia, vinum simpliciter convenit praebere cum ceteris.
[23] Praeterea eiusmodi species tempore hiemis cum hordei modiis
IV misces: fabae sext. VIII, tritici sext. IV, ervi sext. I,
ciceris sext. VIII, faeni Graeci sext. IV, et, si meritum equi
vel facultas domini suppetit, uvae passae et nuclei sextarios
singulos: [24] quae omnia sollerter commixta cum fuerint, unum
modium in aqua mundissima pridie debes infundere et paululum mane
siccare, ex quo dabis equo semodium ante prandium et semodium ad
vesperum dabis per plurimos dies in loco optimo; viginti uno die
ita stabuletur ut intrinsecus bibat. [25] Quod si ultra modum
sagina provenerit, ne pletura noceat, auferendus est sanguis de
matrice. Praeterea graminis radices, quas aratrum frequenter
evellit, studiose collige, quantas potueris, et lotas minutatim
concide hordeoque commisce et cotidie praebere non dubites. [26]
Aestate vero, excepto ervo, species illae, quas diximus, pro
aestimatione mensurae farraginis ad invicem praebeantur, hoc est
hordei viridis plures maioresque fasciculi, tritici et ciceris
vel faeni Graeci minores et pauci. Quae omnia confusa oportet
apponi. [27] Praecavendum autem ut in longiore vectatione vel
itineribus iumentis urinae copia non negetur, quae res non sine
periculo plerumque differtur. Pedes quoque eorum post viam
abluendi sunt diligenter, ne quid luti vel sordium in articulis
basibusque permaneat. [28] Vnguento etiam confricandi sunt, quo
ungulae nutriantur, ut medicaminis beneficio subcrescat quod
itineris attriverat iniuria: [29] alii capita tria, rutae viridis
fasciculum, aluminis tunsi et cribrati unc. VI, axungiae veteris
pondo II, stercoris asinini recentis manum plenam, quibus
commixtis atque decoctis domi ut volueris, in itinere uteris ad
vesperam. [30] Praeterea aliud quod ungulas nutrit et firmat:
picis liquidae lib III, absinthii lib. I, alii capita IX,
axungiae lib. I, olei veteris lib. s., aceti acrioris sext. I,
universa contundes et misces et decoques, et ex eo coronas vel
ungues animalium confricabis. [31] De palato singulis mensibus
minuente luna sanguis detrahetur; quo facto si qua fuerit capitis
passio relevatur et ciborum fastidium tollitur. Oportet autem
ferramento lotiosorum animalium soleas ranulasque purgari, quod
evaporat atque refrigerat et fortiores ungulas reddit. [32] Si
animal domi forisve perfrixerit, calidioribus unguentis, quae
multa sunt, lumbi eidem confricentur et cerebrum, potionesque ex
pigmentis et herbis, quarum ferventior est vis, per os continuo
oportet infundi, ut perfrictionis incommodum evincatur atque
pellatur. Nam si in visceribus permanserit algoris iniuria,
diversos periculososque procreat morbos. [33] Si vero dierum
canicularium tempore aestu animal fatigabitur, vel aquis frigidis
est perfundendum vel in mare flumenve mittendum, frigidis etiam
potionibus recreandum, ut necessitati laboris aut temporis aptior
medicina succurrat. [34] Sed in equis non solum utilitas, verum
etiam decoris ratio servanda est. Nunquam itaque nisi necessitas
passionis exegerit, de articulis resecandi sunt cirri. Naturale
enim ornamentum pedum natura ipsa in illis constituit. Cervicem
etiam ipsam diligens debet ornare tonsura. Multi enim sicut
currulibus, ita et sellaribus iumentis pressius colla radunt.
[35] Quae res licet praestare credatur augmentum, tamen sub
honesto sessore deformis est. Alii ita tondent, ut arcum
videantur imitari. Nonnulli Armeniorum more cirros aliquos in
tonsura ipsa per ordinem derelinquunt; sed gratiora sunt quae
translata de Persis posterior usus invexit. Nam media iuba ad
omnem accurationem ex sinistra parte tonditur, a dextra vero
omnino intacta servatur. [36] Et nescio quo pacto plurimum decet,
quia illud, quod naturaliter laudat Vergilius, imitatur: {€densa
iuba et dextro iactata recumbit in armo€}. Quodsi bicomis fuerit
quod vulgus appellat, mediae cervicis setas aequaliter oportet
attondi, ita ut tam dextri quam sinistri limitis continuata
series iubae relinquatur intacta. [37] Quod nihilominus inventum
constat a Parthis, quibus consuetudo est equorum gressus ad
delicias dominorum hac arte mollire: non enim circulis atque
ponderibus praegravant crura, ut tolutim ambulare condiscant, sed
ipsos equos, quos vulgo trepidarios militari verbo tottonarios
vocant, ita edomant ad levitatem et quaedam blandimenta vecturae,
ut asturconibus similes videantur. [38] In sicco itaque
aequalique solo L passus in longum et V in latum plenis cofinis
digeritur per ordines creta, ad similitudinem stadii, quod
aulacibus asperatum difficultatem coronam velocitatis optantibus
ingerit, in quo spatio cum equus frequentissime exerceri
coeperit, in illos aulaces necessario et priores ungulas et
posteriores impingit, et aliquando vel cadit vel sic offendit, ut
cadere videatur, post quod admonitus iniuria tollit altius crura
et inflexione geniculorum atque gambarum molliter vehit. [39]
Praeterea minutos gressus imitatur, ut inter aulaces ungulas
ponat: nam si extendere voluerit, offendit in cumulum. Minutim
autem equus ambulans commodius vehit et pulchrius videtur
incedere.

Potiones etiam hiemales aestivasque conscripsimus, quibus aut
conservetur sanitas perpetua aut vehemens aegritudo pellatur.

 Potio danda in aestivo tempore.  

[1] Cum aestus incanduit, haec potio animalibus commoda est, quia
humectat et refrigerat: croci unciam infundes in vino veteri,
tracanthi unc. III infundes in aqua calida, his adiunges
fasciculum porri virginis, item fasciculum apii viridis, herbae
portulacae suci heminam, lactis caprini sext. III, ova VII, olei
rosei lib., mellis unc. III, passi sext., vini veteris quod
sufficiat; ex quibus omnibus diligenter commixtis atque contritis
ad cornu per triduum sextarios singulos animalibus dabis. [2]
Alia quoque refrigeratoria potio: vini veteris sext., olei lib.
semis, ova III, suci coriandri cyathum, suci lactucae cyathum,
solerter commisces et in tres divides partes, daturus per triduum
iumentis aestuantibus salutare remedium, tamen eo momento quo
potionem defusurus es, per singula animalia singulas heminas
aquae frigidae et recens sumptae potioni debes adiungere.

 Potio hiemalis.  

[1] Hieme quoque potio ista praebetur: vini veteris sext. III,
olei selib., piperis unc. I, rutae viridis unc. VI, cerefolii
viridis vel seminis ipsius unc. III, tracanthi unc. III, seminis
feniculi unc. III, bacarum lauri unc. I, mellis unc. VI, ova quot
volueris et passi quantum usus exegerit.

 Potio in autumno et vere praebenda.  

[1] Vere vero et autumno haec detur potio: costi semunc., casiae
fistulae unc., Celticae semunc., petroselini semunc., betonicae
semunc., glycyrrhizae semunc., sagapini semunc., spicae Indicae
semunc., saxifragae, eupatorii, meliloti, iris Illyricae ana
semunc., centaureae, gentianae, aristolochiae longae ana unc. I,
amomi, aristolochiae rotundae ana semunc., schoenoanthus semunc.,
asari aloes ana semunc., murrae unc., opopanacis radicis,
draconteae ana semunc., croci unc. I, tracanthi unc. VI, castorei
unc. I, absinthii Pontici fasciculos II: haec omnia in pulverem
redacta ad XII animalia per triduum sufficere creduntur, ita ut
cum vino optimo digerantur.

 Potio omni tempore necessaria.  

[1] Alia potio, quae omni tempore exhibetur: costi, meliloti,
hyssopi, iris Illyricae, aristolochiae, sampsuci, murrae
troglitis, asari, draconteae, centaureae, iunci, marrubii,
gentianae, spicae Celticae folia: aequis ponderibus misces
redactaque in pulverem cernes. Sed si aestivam dare volueris
potionem, commisces croci mellis et tracanthi quod sufficit. Si
autem potionem facies hiemalem, addis piperis, apii seminis et
seminis sinapis. Vtroque autem tempore cum boni vini sextario
plenum cocleare miscetur faucibusque animalium diffunditur.

 De difficultate urinae.  

[1] De urinae difficultatibus ordine suo multa dicenda sunt, sed
viatorium istud et physicum et semper paratum te scire convenit.
Lutum ex cuiuscunque equi lotio factum vino permisces colatumque
per nares infundes, et confestim provocat urinam. Item alium
conteres et in anum inicies, in veretrum etiam quo mincturus est
inseres: mox egeret lotium. [2] Item: pulverem quoque turis cum
ovo vinoque permixtum, addito suco apii et caulium, si in potione
dederis, provocabit urinam. Item: betas ac malvas ad tertiam
decoques, ex quibus aquam calentem ad medium sextarium cum melle
commisces et per os digeres, proderit minctioni. Item: cimicem
quoque vivum in aurem eius mitte et alterum supra naturam in ipso
foramine quo mingit confrica, facillimum certumque remedium est.

 De stropho.  

[1] Itinerum casibus subvenire cupientes de plurimis pauca sed
manifesta libamus. Nam animalia sub sessore vel onere dolor
ventris frequenter affligit ita, ut volutentur et procumbant.
Semen itaque rutae silvestris vel hortensis, si illa defuerit,
diligenter tritum cum vino calido per fauces oportet infundi.
Praeterea aquam, in qua usque ad tertiam betae decoctae sunt,
sucumque earum nitro trito sollerter admisces oleique addes
heminam, tepefactaque in intestinum per clysterem diffundes, cum
prius pronum animal statueris, ut iniectio ad interiora
perveniat. [2] Quae si forte defuerint, mel coctum cum tertia
parte salis triti cogis in pilulas, ita ut collyria ad ovi
magnitudinem facias, similiterque prono animali in intestinum vel
quinque vel septem vel novem collyria inicere curabis; post quod
resolvitur venter et mitigabitur dolor. Item physicum traditur,
os limacis neque manu immunda neque terra neque dente contactum
alligare umbilico dolentis, curare continuo.

 De dorso curando.  

[1] Plerumque dorsum animalibus aut sagma laedit aut sella,
propter sternentis negligentiam vel oneris iniuriam; quod in
itineribus interdum necesse est evenire, sed recens tumor hac
ratione palpatur: mallonem ceparum vel ipsas cepas in ferventi
aqua decoques et calentes, quantum corium valet sustinere, tumori
superimpones et fascia ligabis: una nocte omnis aufertur
inflatio. Praeterea sal tritum cum aceto miscebis additoque
vitello ovi loca quae tumere coeperint perfricabis: recens
indignatio astricta siccabitur.

 De potione probatissima diapente.  

[1] Cui curae est animalium salus, potionem superius declaratam,
quam specierum numerus diapente Graeco vocabulo nuncupavit:
gentianae, aristolochiae, murrae, bacarum lauri, rasurae eboris
paria pondera diligenter trita atque permixta domi sive in
itineribus prius condita habere oportet in promptu, ut, quotiens
maestum aut horridum videris animal aut morbi alicuius labe
temptatum, statim plenum cocleare ex pulvere memorato cum
sextario vini optimi per fauces diffundas, et per triduum etiam
equo in labore constituto digeras, ut adversus virus internum
subveniat: probata curatio. Tussienti autem cum passi hemina
dabis, et statim sentiet curam.

[2] Si liber, cui iam ponendus est finis, legentium non offendit
auditum, sequenti volumine inchoantes a vertice usque ad ungulas,
ex universis auctoribus enucleatas animalium publicabimus curas,
ut ordo, qui a natura datus est, in medendi dispositione
servetur, ne indigesta ac membrorum consequentiae repugnans
pagina quaerentem confundat aut tardet.

 LIBER II  

 PROLOGVS  

[1]Mulomedicinae ars iamdudum vitio cupiditatis et exiguitate
mercedis nullo studiosius discente collapsa est. Nuper vero
exemplo Hunnorum sive gentium aliarum artis ipsius etiam usus
intercidit, dum homines, refugientes expensas, barbarorum
consuetudinem imitari velle se simulant et incurata animalia
hibernis pascuis et negligentiae casibus dedunt. [2] Quae res
nulli compendium, plurimis attulit damnum. Primo quod
barbaricorum animalium alia natura et ad omnem iniuriam durius
corpus est. Deinde quod sic instituuntur a parvulis, ut nec
potionem medicinalem requirant et hibernis pascuis vigeant ac
sine pernicie frigora pruinasque sustineant. [3] Nostra vero
iumenta et mollioris generis sunt et tectis frequentioribus
assueta calidisque stabulis imbuta, ubi si indignationem ex
aliqua necessitate contraxerint, continuo in aliquod genus
incidunt morbi. Diligens itaque paterfamilias, cum mortibus
animalium suorum et [cum] medicinae expensis atque mercedibus
faciat rationem, intelliget, unius vilissimi animalis pretium ad
multorum, quae sine dubio peritura sunt si curata non fuerint,
salutem posse sufficere.

 De valetudinibus capitis.  

[1]In universo animantium genere caput obtinet principatum, quod
eminentius ceteris dominatum quendam circa subiecta loca ipsius
condicione sortitur. In eo est odor et gustus, auditus et visus:
quod quantum habet potestatis, tantum sustinet ex languore
discriminis. [2] Causas itaque, ex quibus aegritudines
generentur, et signa, per quae qualitas earundem possit agnosci,
curas etiam, quarum medela sanitas revocetur, per ordinem
indicare temptabimus. [3] Plerumque autem in corporibus
iumentorum indigestionis vitio sanguis corrumpitur. Quod evenit,
cum ex aestu vel frigore debilitata sunt membra et noxii
sanguinis virus in caput se rapit: tunc enim repletis venis
cerebri membrana distenditur et somni salubritatem frequenter
excludit. Ex quo necessario dolor capitis, maestitia et
imbecillitas subsequitur. Quae valetudo et prima videtur et
levior, si velox medicina subvenerit.

 De apioso.  

[1] Ceterum cum noxius sanguis membranam cerebri ex una parte
pertuderit et eandem dolore nimio coeperit praegravare, efficitur
animal apiosum: cuius et mens hebetatur et visus. Nam cerebri
incolumitas et oculos pascit et sensus. In qua passione quia una
pars capitis praegravatur, tanquam ad molam vadit in gyrum.

 De frenetico.  

[1] Cum vero medium cerebrum corrupti sanguinis virus infecerit,
animal freneticum redditur, ut repente saliat et velut effugere
velit, parietibus quoque tanquam irregibilis impingat nec possit
ratione aliqua contineri.

 De cardiacis.  

[1] [Cardiacus is est cui cor dolet.] Cardiacus autem fit,
quotiens sanguinis illa corruptio stomachi et thoracis impleverit
venas cerebrumque percusserit, cor etiam pestiferi humoris labe
constrinxerit. Quae valetudo mentis alienatione et corporis
sudore monstratur, ex qua difficillime liberantur.

 De rabioso.  

[1] Quodsi apiosum similis passio thoracis invenerit, facit
continuo rabiosum. Ex ardore enim nimio iecinoris et sanguinis
venae cordis nervique praefocantur, ex qua constrictione fit
dolor ipsius loci usque adeo, ut mordendo se comedat. [2] Ex
quibus valetudinibus si animal fuerit liberatum et post
curationem aliqua pars cerebri fuerit imminuta vel tumor
subcreverit, ineptum iumentum pigrumque redditur; et in illa
parte capitis, ubi vitium remanserit, difficile se gyrabit et ex
eo latere se parietibus iungit: et tarde incedens, non sentiens
plagam, ambulaturae gratiam perdit et erit submisso capite, et
cum stare coeperit, cum tarditate se movet, minus etiam videbit,
nec cibum nec potum recusat. Quem si curare volueris, cyclo
curabis. In omnibus supra scriptis valetudinibus prius de
temporibus minuendus est sanguis, sed et de matrice aliquando
tollendus. Cura autem paene omnium similis est, cuius ordinem
sequentia declarabunt.

 Qua observatione curentur cyclo animalia.  

[1] Memineris autem omnes valetudines capitis, praecipue veteres
periculosas, cyclo oportere curari. Cui haec observantia et ordo
est adhibendus: triduo ab hordeo abstinebitur animal,
temperabitur etiam mollibus cibis; post diem tertiam de dextra ac
sinistra, prout aetas aut vires vel valitudo permiserint, de
matrice sanguis auferetur. [2] Quo facto, per triduum viridi
cauliculorum ac lactucarum sustentabitur cibo et post uno die a
cibo eum abstinebis et aqua, nono autem die offas caulium cum
liquamine et oleo optimo temperatas non minus XX digeras, cui
nihilominus lactucam dabis in cibo ter in die; post potionem
bibere semper incipiat. [3] Si vero venter vehementer solvi
coeperit, caulium offas dare desistes et dabis paleas et
furfures, ita ut sequenti die penitus nihil manducet, sed solam
aquam percipiat ad bibendum, ac postero die inducatur in cellam
balnei calidam et sudet. [4] Opus est autem diligentia, ut
educatur celerius de calore, ne intercluso spiritu pereat: tunc
extergetur diligenter, vinoque et oleo largiter perfricatus
accipiet cum nitri pulvere folia rafani conspersa, quantum
commodum est. [5] Postmodum cum radicibus cucumeris asinini
viridis minutatim concisis oleum optimum misces et in vase novo
ita decoques ut tertiam perdat: ex quo singulas heminas per
capita animalium per triduum dabis, ut potio ventrem resolvat.
[6] Sed si ultra modum coeperit fluere, lenticulam et hordeum
pari mensura friges et de his singulas bilibres dies singulos cum
furfure et paleis dabis. [7] Quinque itaque diebus operam
refectioni eius impendes et leviter exercebis, ut intelligas
quantum vires corporis sanitasque profecerit. Post haec eum pro
arbitrio despumabis. Sequenti die caput eius purgabis ex oriza
vel radice Dianaria, quam Artemisiam dicimus: si haec non
fuerint, ex liquamine optimo cum oleo mixto. [8] Cuius caput
pedesque conectis; cum bene purgatum agnoveris, solvito. Butyrum
ex oleo roseo solutum infundes in nares, ut illo purgationis
mitigetur asperitas, ita ut singulae cotylae singulis naribus
infundantur. [9] Si supra dictae potiones non solverint ventrem,
mellis hellebori albi pondus unius denarii cum hemina dulcis vini
bene tritum in potione recipiat, vel certe scammoniae pondus
duorum denariorum diligenter tritae cum dulcis vini hemina simili
ratione diffundes in fauces. [10] Quodsi venter ultra modum
dissolutus discrimen importat, anagallicum cum suco ptisanae ad
restrictionem ipsius dabis, lenticulamque et hordeum frixum
singulas bilibres in die cum paleis et furfure praebebis in cibo.
[11] Ad ultimum partes quae in causa sunt, sinapizabis
diligenter, sinapizatum cautere ferreo vel quod utilius creditur
cuprino combures, usta curaturus ex more. Potionem quoque ex
antidoto polychresto per dies plurimos dabis, et exercebis
leviter et ad cibaria ipsius aliquid per partes semper adiunges,
donec ad pristinam consuetudinem revocetur. [12] Insanabiles
valetudines cyclo affirmantur posse curari, i. insani,
carobarici, caduci cyclo curati uruntur in capite: morbidi vero
dysenterici, coriaginosi, orthopnoici, strophosi cyclo curati
urentur in renibus.

 De cerebro commoto.  

[1] Cerebrum plerumque diversis passionibus commovetur, quod his
deprehenditur signis: ambulabit pravus et frequenter offendet et
toto se corpore commovet. Cuius ista curatio est: bacas lauri n.
XX, nitri selib., rutae manipulum: quae omnia diligenter trita,
cum aceto non acri et oleo optimo rosaceo commixta hieme
calefacies perunctoque oleo capite eius et cerebro vel auriculis
cerebellare de lanata pelle convolvis. [2] Quae si forte
defuerint, farinam hordeaceam resinamque miscebis, ex quo
cataplasma confectum cerebro oportet imponi. Praeterea ceram oleo
cyprino coniungis et linteolo inter auriculas ad ceroti instar
imponis. [3] Sed et reliquum corpus potionibus refovendum est:
tres fluviatiles cancros conteres diligenter et cum duabus unciis
suci caulium, addito lactis sextario, olei duobus cyathis,
permiscebis et colatum per os diffundes ad cornu. Quorum si
inopia est, mellis cyathos II, aquae calidae sext. I, croci
cyathum I, adipis lib. I coquito, ex quibus pastillos facies et
in aqua frigida dilues et dabis in potum. Praeterea si hieme
curabis, farinam triticeam, si aestate, hordeaceam aquae frigidae
adinvicem amyli permixtam in potione praebebis.

 De capitis dolore.  

[1] De capitis dolore multi auctores multa dixerunt. Cuius haec
sunt signa: tumor circa oculos apparebit, pabulum recusabit,
lingua eius et palatum labiaque turgebunt; quanto vehementius
increverit morbus, tanto exoritur amplius tumor: ambulantes toto
corpore vacillant umbramque suam velut odorantes expavescunt. [2]
Cuius passionis ex corruptione sanguinis nascitur causa, cum
indigestione ciborum naturali meatu intercluso vel certe
derelicto in eas venas, quae circa tempora sunt, defluit
membranamque cerebri vitiat. Cui sanguinem de temporibus oportet
minui et continuo oleo acetoque permixto caput largiter perungi.
[3] Quodsi hiems fuerit, hordeum pridie infundes in aquam et
decoques calidumque in saccellos immittes iumentorumque caput
fomentando diutius vaporabis. [4] Alii auctores tolli de palato
sanguinem iubent. Tunc cimoliam cretam ex aceto infusam et merdam
bubulam recentem cum nitro trito miscent et in caccabo super
carbones decoquunt, calidumque cerebro languentis imponunt aceto
rigantes ne creta astringatur in pilis, cum prius calida
fomentaverint caput. [5] Dolorem capitis prope ad insaniam ista
signa demonstrant: quotiens grave est, in praesepio se deponit,
lacrimae frequenter oriuntur, auriculae stabunt, oculi graviores
erunt, anhelitus creber, horridus pilus, tremores frequentes,
tristis aspectus. Quem in primis ab aqua abstinebis, ne nimium
bibat; de utraque parte colli sanguinem detrahes; caput sicut
scriptum est curabis.

 De distentionibus.  

[1] Distentionis quoque valetudo ad capitis praecipue causam
refertur. Cuius haec erunt signa: impediente caligine
obscurabitur visus, tremor et sudor totius corporis insequitur.
[2] Quod vitium contingit ex aqua, si sudans iumentum biberit,
vel ex indigestione cibi, si non dormiat vel substrictus
manserit; huic capitis membrana distenditur. [3] Quae passio
ceterarum valetudinum et fons probatur et mater: nisi enim inter
initia curaveris caput, ut animal dormiat competenter, fiunt
apiosi, insani, rabiosi, frenetici, cardiaci. Igitur cum animal
distentionis aegritudo comprehenderit, de cervice eidem sanguinem
tolle pro magnitudine corporis et aetatis. [4] Et si aestas
erit, oleo et aceto caput totumque corpus perunges et diutissime
confricabis, loco refrigerato et opaco inclusum continebis,
substernes etiam stercora sicca vel paleas, ut provocat ipsa
mollities ad cubandum; locum calidum declinabis, nam impedit
somnum. Furfure et paleis vel foliis lactucarum reficies,
praeterea potum praebebis exiguum. [5] Cum convalescere coeperit,
modicis ambulationibus exercebis; ubi idoneum visum fuerit ad
cibaria largiora, infuso hordeo ad pristinam consuetudinem
paulatim per incrementa revocabitur. Si die septimo non
profecerit, sanguinem iterum de temporibus emittes et caput sine
intermissione curabis. [6] Potionem dabis qua sanantur apiosi:
nasturtii seminis, apii seminis, seminis lactucae, ali Gallici,
petroselini, aneti, papaveris silvatici seminis unc. I, piperis
scrup. III, croci drachmam unam: quae omnia bene cribrata atque
commixta ex aqua temperabis et trochiscos facies ut habeant non
minus quam singulas drachmas. [7] In die unum trochiscum in aqua
dissolutum per os digeres, quod cotidie oportet fieri donec
sanitas redeat. Si non appetit cibum, singulos trochiscos solutos
cum suco ptisanae cotidie praebebis. Vinum nunquam dabis;
capitis enim valetudo sumpto mero deterior efficitur.

 De apioso.  

[1] Si quod iumentum apiosum fuerit, in praesepio incumbit,
oculos tensos habebit, micabit auriculis, visus caliginem
patietur et gyrat in circulo tanquam ad molas.

 De rabioso.  

[1] Quodsi etiam fuerit conversus in rabiem, sic intelliges:
subito hinniet tanquam sanus, parem suum appetit morsu vel
hominem, praesepia aut ilia sibi mordicans rodit: quem sicut
apiosum curabis. Prorsus abstinebis ab hordeo, mollibus cibariis
sustentabis. Praecipue tamen apium viride quantum voluerit
praebebis. [2] Sanguinem de temporibus aut de cervice emittes,
loco tenebroso statues, caput eidem huiusmodi acopi confectione
curabis: opopanacis lib. I, resinae terebintinae unc. II, galbani
unc. I, resinae frixae unc. III, masticis tritae unc. II, olei
veteris lib. I: ex hoc ei cerebrum et auriculas confricabis;
oleum tamen solum ac liquidum in aures eius suffundes.

[3] Cuius tamen, priusquam acopo utaris, saccellationibus caput
cerebrumque vaporare te convenit et caput apposito cerebellari
communire. Potiones quoque ex trochisco superius memorato cotidie
praebebis; collyrio acri inungis assidue, ut caligo ex oculis
possit auferri. [4] Quae cura si non profecerit, caput et tempora
sub ipso protocomio semisse inuris cauterio, quod et super venas
temporales facies. Plerique tamen, facies ne deforment iumentum,
solo tabulare palati usto sani fieri possunt. Fervor enim foci
debilitatem capitis tollit et membranam menti pristinae
sanitatique restituit.

 De insania.  

[1] Alii auctores insanientis iumenti ardentes et sanguineos
oculos et humore suffusos, stantes auriculas dicunt vel micantes,
ut ad instar indomitorum nec capi possit et captum parietibus se
illidens conetur effugere; terram pedibus fodiet et multum
flegmatis ex ore profundet. [2] Quod hac ratione curatur, ut
auferatur ei sanguis de iugularibus venis, de palato et post de
cruribus. A cibo eadem die abstineatur et potu, alia autem die
aquam frigidam dabis ei bibere. [3] Auferantur stercora quae in
ano eius sunt, per quatriduum continuato clystere curabitur
venter, perungetur cerebrum, secreto collocabitur loco, accipiet
ad substantiam porros et herbam et mollissimum faenum. [4] His
potionibus percurandum: pulveris turis drach. I, aceti albi sext.
I, radicis panacis unc. I, herbae saxifragae unc. III, ex aqua
mulsa per os dabis. Lactis caprini sext. I defundis in fauces.
Quodsi defuerit, cyminum rusticum pondo duo in pulverem rediges
additoque olei optimi uno obolo ex aqua mulsa diffundis ad cornu.
[5] Sed ceteris potio haec aptior creditur: apii unc. I,
hyoscyami unc. I, anisi unc. I, seminis apii unc. I, seminis
lactucae unc. II, papaveris silvestris unc. I, quae omnia in
pulverem redacta commisces et unum coclearium magnum ex aqua
dabis, vel si cibum non accipit, ex suco ptisanae; [6] obscuro et
frigido et laxiore loco statues silentiumque praebebis ut
dormiat. Prius tamen oleo ac pice liquida caput perunges auresque
complebis, tempora etiam munies cerebellari vel fasciis; [7]
myrtam quoque aridam conteres et aceto oleoque miscebis corpusque
eius totum diutissime confricabis. Solent constringi et obrui
stercore, ut sudent et dormiant. Quibus si somnus venerit,
afferet sanitatem. Rabiosum vero iumentum eadem omnia et maiora
ostendit quam insanum. [8] Nam et alia animalia comedit et facit
ipsa contagione rabiosa. Plerumque etiam morsibus intestina sua
extrahunt et hinniunt fortiter. Quae valetudo ex nimia sanguinis
abundantia et ardore contingit. Curatur autem observatione et
potionibus superius declaratis.

 De chirurgia.  

[1] Chirurgia appellatur quodcunque secatur ferro vel cauteriis
uritur; quae cum omnibus membris animalium, tum praecipue capitis
necessaria est medicinis. [2] Quodcunque igitur iumentum in
qualibet parte fregerit caput vel nudaverit casu, sollicite est
curandum, ne indignatio vulneris in nervos cerebrumque penetrando
periculum generet. [3] Nec in primo medicamentis uti acrioribus
convenit, sed magis melle curare. Cum ad maturitatem venerint
illa quae fracta fuerant ossa et laxantur, tempta sollerter et
mobili manu vel forficibus eximito. Reliqua fragmenta ossis, quae
asperata sunt, ferramentis competentibus caedito atque
perradito, ut carnem facilius inducant: nunquam enim clauditur
vulnus, si non raseris, donec sanguis per os ipsius respondeat.
[4] In quo maior est adhibenda cautela, quia solet in locis
ossuosis et commissuralibus fistula fieri. Quae cum evenerit,
parvum et incurabile efficit vulnus, per quod non sanies sed
humor liquidus emanat nec unquam ducta cicatrice solidatur. [5]
Quodsi evenerit, hac ratione curabis: papyrum per ipsam fistulam
traicies, ita ut capita papyri, quae extra fistulam eminent, ex
utraque parte affiges lino, ne cadat, [et] diebus V vel pluribus,
donec callositas fistulae papyri distentione turgescat et maius
vulneris foramen fiat. [6] Tunc ad mensuram vulneris ex fistulari
medicamento collyrium facies, exempto papyro intra fistulam
inicies, ut impleatur ex integro, et ne excidat munies
diligenter. Post dies IV vel V solvis; si fistula ceciderit,
traumatico curabis, quod vulneri semper immittes, donec spissa
sanies et non multa in eo loco reperiatur. [7] Cum autem iam
limpidum videris, collyrium fac: pollinem ervi et tus masculum
tritum aequis ponderibus cum melle decoquito et plagae ipsi
imponito per dies plurimos; cotidie curato ita, ut deprimas ipsas
partes vulneris, quatenus iunctae citius cohaerescant. [8] Si
graviter offenderit caput, ut cerebrum vexet intrinsecus,
continuo de temporibus sanguinem eidem oportet auferri et
spongiam Afram, si aestas fuerit, oleo roseo et aceto aequa parte
commixto capiti eius imponi fasciaque conecti et cibos virides
praeberi. [9] Si nec ipsos appetit, quia omnem cibum recusat,
fabam moles et convertes in pollinem, farinam quoque triticeam
pariter admiscebis et cum mulsa per cornu ad substantiam animali
tam diu faucibus eius infundes, donec cibos virides appetat, quos
aqua marina vel salsa oportet aspergi.

 De auribus.  

[1] Aurium ut vicinitate proxima, ita periculo non discrepans
cura est. Quae si casu aliquo fuerit a radice contusa et
collectionem fecerit, eam, cum maturaverit, scalpello secato et
pus sinito fluere. Tum linis aceto acerrimo et oleo per triduum,
quarta die traumatico curato, donec sanetur. Etiam si
cartilaginem vexaverit, eiusdem medicinae observatione proficiet.
[2] Si vero a radice auriculae vel commissura capitis tumor cum
duritia magnus extabit, ex faeni Graeci et lini semine et tritici
polline cataplasma imponito, maturatam collectionem scalpello
secato, ita ut inferius plaga spectet, quatenus humor per prona
decurrat. [3] Vino, oleo et sale mixto infusos lemniscos inducis
et vulnus per quatriduum fovebis, post traumatico uteris. Sed
difficilis cura est, quia fistulae in talibus locis frequenter
oriuntur, quae si evenerint, supra scripta ratione curantur.

[4] Si tamen aegritudo ulterius etiam post medicamenta procedet,
vicinae urendae sunt partes et cauterio in ipsis collectionibus
infigenda sunt puncta vehementius, ut et cutis et causa
perrumpatur interior; post solemniter usta curanda sunt. [5] Non
enim aurium est negligenda curatio, ne ex dolore nimio generetur
insania. Primum purganda est auris diligenter intrinsecus, ut
auferatur, quod dolorem movet aut laedit. Si nihil invenitur,
spongiam nitro et aqua molliter infundes et dilues unaque nocte
intra auriculam infusam spongiam manere patieris. [6] Die tertio
nitro et aqua calida fovere incipies frequenter et diu, donec
dolor recedat. Quodsi aqua fuerit ingressa, oleum vetus et acetum
aequis ponderibus adiecto nitro in aurem mittito et sucidam
lanam superimponito. Si vulnera fuerint, liparam auribus inseres
et curabis.

 De pilis qui nascuntur in oculis.  

[1] Quodcunque iumentum in oculis trichiasin patietur, i. ut pili
aliam palpebram urentes lacrimas moveant visumque conturbent,
hac ratione curatur: non longe a pilis ab interiori parte
scalpello plagam dabis in cute palpebrae, post forficibus per
longum ad mensuram oculi fasciolam praecides et impositis fibulis
consues palpebram foris versus, ut oculus sine deformitate
recipiat visum et gratiam naturalem. [2] Tunc vero optimo oleo
nec non etiam muria infusam spongiam superpones et oculum
fasciabis. Post diem quintum solvis, tunc intrinsecus oculum
collyrio curabis, deforis vero tetrapharmacum impones, non prius
fibulas ablaturus, quam duxerit cicatricem. [3] Nihilominus et
cadentibus fibulis collyrii cura non deerit, ne caro rursus
superflua excrescat. Sed plerique adhibent cum deformitate
compendium, ut partem quae prominet ad mensuram naturae
forficibus amputent poscaque frigida propter fluxum sanguinis
foveant oculumque collyrio intrinsecus curent, ne indignationis
necessitate laedatur. [4] Adversus infestantes pilos tertia cura
est, ut leni tenuique cauterio genae quae procreverint inurantur,
quo facto ducta cicatrice contrahitur pellis et palpebra altius
elevata a pupillae cursu pilorum arcet iniuriam.

 De suffusione usione oculorum.  

[1] Suffusio sicut hominum, ita iumentorum impedit visum, cuius
tria genera ab auctoribus indicantur: stenocoriasis,
platycoriasis, hypocoriasis; Graece <enim core> pupilla
nominatur. Stenocoriasis dicitur, cum constringitur visus et
vires amittit. [2] Quae hac ratione curanda est, ut sanguis de
temporibus auferatur: radicem quoque feniculi et herbam
chelidoniam vel rutam decoques ad tertias et cotidie ex ipsa aqua
quantum manus patitur calida oculus foveatur. Inungatur etiam
collyrio opobalsamato, quod suffusionibus prodesse consuevit. [3]
Platycoriasis autem est, cum se ultra naturalem modum pupilla
diffundit et eripit visum, nec curari ullatenus potest. Nam sicut
ovi vitellus casu aliquo disruptus in priorem formam coire non
potest, ita semel pupilla diffusa recipere non potest usum
videndi. [4] Quod evenit equorum furore, dum membranula, quae
continet lumen, indignatione caloris disrumpitur vel certe
sollicitudo longi itineris ad indignationem iumenta compellit aut
laesum oculum dominus curare neglexerit. [5] Quod cum accidit,
oculus videtur incolumis, nullis lacrimis, nullo sanguine, nulla
indignatione prodit iniuriam, sed uno tantum declaratur indicio,
quod in pupilla ipsius imaginem tuam tanquam in speculo videre
non potes. [6] Hypocoriasis autem a capitis humore descendit et
in uno oculo sese primo ostendit, postea etiam ad alterum
transit. Intelligitur autem humore vel lacrimis. Continuo
sanguinem ei de supercilio vel de ipsa parte temporum detrahes,
fomentabis ex tepida aqua, in qua radices feniculi decoctae
fuerint cum ruta. Praeterea inunges collyrio opopanacato et
opobalsamato. Quodsi institeris medicinae, per lacrimarum cursum
consuevit saepius caligo sanari. Temporales quoque venae
cauteriis inuruntur, ut meatum humoris excludant.

 De paracentesi oculi.  

[1] Quodsi vis passionis intulerit hypochysin, diligenter attende
quo colore sit membrana, quae opposita pupillae impedit visum:
si auroso colore fuerit, insanabilem scias; si candida nimium,
etiam noveris non posse curari ipsam. Si vero spissa fuerit,
colore oleagineo, muco similis, per paracentesin ad hominum
similitudinem cum fuerit maturata curatur. [2] Iumentum igitur
pridie temperabis a cibo et potu vel maxime prohibebis, in loco
molli elides caputque eius et cervicem apte collocabis, ita
patentem oculum facies, ut claudere non possit. Deinde ab ipsa
fronte paracenterium inter tunicas oculares subicito, ne pupillam
tangas aut aliquid laedas interius, sed ipsum album de superiori
parte, ubi hypochyma posita est, capitello paracenterii deorsum
deprimis ad palpebram inferiorem subtiliter. [3] Quodsi depositum
fuerit, non prius paracenterium eximas, nisi clausum oculum
penicello calido diutissime vaporaveris: solet enim resilire.
Quodsi ita evenerit, reprimito, donec ita componatur, ut resilire
non possit. Cum itaque intellexeris claritatem pupillae sine
ullo obstaculo hypochymae, tunc eximes ferrum et invenies animal
videre. [4] Curabis sic: ex oleo roseo et ovi albo anacollema
facies, lanae infundes et super oculum impones ac desuper
fasciabis. Caveto, ne ipsa die manducet et moveat oculum
agitatione maxillae; sed tamen si voluerit bibat. Altera die
solves et calida fomentabis diutissime. [5] Deinde faeni Graeci
sucum in oculos suffundes et rursum anacollema supra dictum
similiter impones fasciabisque. Quod cum per triduum aut
quatriduum feceris, oculum solvis et faeni Graeci suco
fomentabis, ex melle optimo Attico unges, donec cicatrix se
confirmet et oculus.

 De oculo lunatico.  

[1] Est aliud vitium eiusmodi, ut interdum oculo album inducat,
interdum limpidet: ex qua passione lunaticum oculum veteres
nominavere. Cuius ista curatio est, ut de ipsa parte temporum
detrahatur sanguis; interpositis diebus sub oculo nihilominus
sanguinem oportet minui. Cotidie quoque calido fomento oculum
curabis deforis; intrinsecus autem inunges collyrio thermantico
et acerrimo per plures dies, donec recipiat sanitatem. Si nihil
ex hac ratione profecerit, venas superiores in temporibus supra
ipsum locum, qui sustinet passionem, diligenter perquires et
inures, ut humor noxius possit arceri.

 De staphyloma oculi.  

[1] Quodcunque iumentum in oculo habuerit staphyloma, incurabile
est. Talis tamen curatio consuevit adhiberi: desub oculo
sanguinem ei detrahes et fomentabis calida cum radicibus feniculi
et rutae decocta, inunges etiam collyrio non valde acri; si
vulnus fecerit et deplanaverit, ex suco faeni Graeci fomentabis
et inunges collyrio leni, quod facit ad tunicas ruptas, donec se
cicatrix cum planitie claudat. Tunc uteris acriori collyrio per
dies plurimos, donec quaecunque partes se aequare possint ad
naturalem similitudinem compleantur, ut non deformetur obtutus.

 Ad album de oculo tollendum.  

[1] Si casu aliquo animal oculum impegerit aut confricaverit vel
ex percussura laeserit et album induxerit, etiam si totus oculus
praeclusus sit, tamen experimentis probatum est hac ratione cito
posse curari. Hederam colliges terrestrem et pila mundissima
diutissime contundes, sucum exprimes, ex hoc animal inunges:
potestate medicaminis quamvis desperata consumitur albugo. [2]
Sed si terrestrem hederam non inveneris, sive bacas hederae sive
folia contundes et sucum exprimes et ex eo suco inunges. Si hoc
quoque difficile videbitur aut morosum, paululum aquae frigidae
cum foliis hederae diutissime contundes, sucum exprimes et per
siphonem ei in oculum defundis. Quod cum per dies plurimos tam
mane quam ad vesperam feceris, album omne tolletur. Sed si vinum
miseris optimum pro aqua, efficacius est.

 De suffusione curanda per nares.  

[1] Aliqui auctores dixerunt, si dexter oculus suffusionem
susceperit vel album incurrerit, dextram partem naris, si
sinister, sinistram diligenter inspicies et in ipsa callositate
narium foramina subtilissima invenies, quibus tenuis inserenda
est fistula; per quam ille, qui curare debet, os plenum vino
insufflet, ut merum per foramen illud penetret; quo facto oculus
incipiet lacrimare. Velocius autem proficiet, quia per interiores
venas meri virtus ad oculum penetrat.

 De diversis passionibus oculorum.  

[1] Iumentum in oculo in osse percussum, si tumorem fecerit durum
callosum et ossilagini similem, hac ratione est curandum:
deiecto animali contra causam ipsam cutem aperito, et succisorio
gingivulam vel cartilaginem vel os, quod excrescere coeperit,
caedito, ut deplanes ad similitudinem partis alterius. [2] Si
apte deplanaveris, aceto et oleo linteolis vel licinio madido
locum ipsum comples et fasciabis. Tertia die solves et similiter
curabis per dies V, donec fervor desinat; post traumatico uteris.
Catastaltico quoque medicamento labraturam cutis consumis, quam
diu limpidum vulnus curetur et adaequetur. [3] Quodsi ipsum os
concarnare non potuerit, tam diu cotidie eradito donec sanguinet
atque concarnet, ita ut medicamenta congruentia vulneri imponas.
Quodsi post sanitatem causa eadem excrescere coeperit, punctis
cauteriis subtiliter urito. Oculorum epiphoram infra oculum
detractus sanguis emendat, si usque ad sanitatem melle optimo
inungatur assidue. [4] Praeterea prodest eidem passioni: murrae
pondus denarii I, corcodrili stercoris semunc., salis hammoniaci
semunc., sepiae ossium semunc., mellis Attici cyathos II: ex
quibus omnibus tunsis atque permixtis oculum perunges. [5] Magnae
lippitudini adhibetur tale remedium: murrae troclitis unc. s.,
turis masculi, croci Siculi, lepidis Cypriae, aeris usti ana unc.
II teres simul et cernes, consparges aquae caelesti et Falerno
vino, meius Attici adicies quantum sufficit, in vase vitreo
condes, et cum necesse fuerit uteris. [6] Si casu cilium ruperit,
fibulas dabis et mannam turis cum ovo impones. Discutit
cicatricem oculorum eiusmodi compositio: spicae nardi unc. s.,
salis hammoniaci unc. II, cadmiae unc. s., croci unc. I, piperis
unc. s. in pulverem convertes et uteris. [7] Albi vitia deterget
ista curatio: sepiae marinae ossis rasi scrup. X, croci scrup.
II, salis hammoniaci scrup.II, murrae, corcodrilli stercoris
scrup. II. [8] Item album sive glaucomata emendat: vini Aminei
veteris sext. III, gari floris sext. I, mellis unc III, quibus
omnibus decoctis uteris. [9] Albuginem tollit, si ex humore vel
percussura evenerit: sandaracae unc. II, ossis sepiae combusti
unc. IIII, piperis albi semunc., salis hammoniaci unc. II cum
melle permixtis. [10] Cicatricibus oculorum medetur ieiuna
saliva, si cum sale mandatur in ore et expuatur in oculum; [11]
sal quoque tritus cum osse sepiae et sinapis agrestis semine.
[12] Collyrium nardinum: opopanacis scrup. II, violae unc. II,
spicae nardi, casiae, marrubii ana semunc., croci Siculi unc. s.
et scrup. VIII, olei semunc. et scrup. IIII, piperis albi scrup.
VI, gummi scrup. V. [13] Item alia confectio collyrii: aeruginem
aeris et salem optimum aequis ponderibus et aceti quantum
sufficit misces. [14] Necessaria compositio: rutae scrup. IIII,
turis masculi, stercoris columbini, murrae, olei, croci, mellis
acapni, olei rosei ana scrup. IIII diligenter trita miscebis et
uteris. [15] Si vero oculus ictu vulneris insanabilis redditur et
ut mulomedici dicunt cancromata fecerit, ne periculum mortis
incurrat, ervi pollinem cum oleo roseo et ovo simul immittito.
Cum purgatum vulnus fuerit, cum melle Attico inungito. [16] Sunt
et alia multa collyria, quae quia eandem vim easdemque species
continent, enumerare superfluum duximus.

 De strumis iumentorum.  

[1] Plerumque strumae vel parotides aut scrophae iumentorum
guttur infestant et faucium tumore produntur. Nam subrecto sunt
capite et tanquam ab stranguilia praefocantur. Hos primum
fomentis calidis et cataplasmate ex polline hordeaceo et resina
aeronali cocta curari expedit [2] et, cum collectio fuerit
maturata, scalpello secare, pus vel quidquid collectum fuerit
emittere, et aceto et sale et oleo infusos lemniscos subicere;
ceteris quoque diebus traumatico et medicamentis aptis sollerter
curare, ut vulnus pateat, dum sanetur. Nam in his locis ex
praeclusione cito solet fistula fieri, quae si evenerit, ut
superius demonstratum est, papyro et collyrio poterit persanari.

 De glandulis.  

[1] Glandulae quoque animalibus, et praecipue pullis, usque ad
periculum interdum molestae sunt et in morbum transeunt
aliquando. Quae inter maxillas inferioresque fauces nascuntur et
ad similitudinem pilularum maiores aliae, aliae vero minores
conexae ex carne obdurescunt et tumorem sine doloribus faciunt.
Quae inter initia perunctae picula et oleo confricari solent
vehementius manibusque corrumpi, et ita velut vanescendo
sanantur. [2] Quod si excreverint amplius, deiecto animali, ita
ut per medium secentur scalpello, subtiliter et cum radicibus
eximuntur ne aliqua vena tangatur. Quo facto aceto et oleo cum
sale medicamentisque superius declaratis sananda sunt vulnera.
Plerique urenda esse dixerunt: sed si parva sunt, prodest;
ceterum maiores exsecandae sunt ferro. [3] Plerique etiam cum
ferro exemptae fuerint glandulae, propter sanguinis fluxum loco
uri debere praecipiunt, post sale et oleo octo diebus utuntur,
nono die ex nitro et aqua calida diluunt. Si nitri inopia est,
lotio calido aut lixivio utuntur. Deinde vinum et oleum et
farinam de ervo imponunt per triduum, consequenter de vino ac
farina hordeacea et melle percurant, addentes, quaecunque plaga
fuerit ut strumae vel parotidis glandulaeque quae tolluntur Lycio
medicamento, vulnera percurari ita, ut de malis granatis siccis
pulvis aspersus celeritatem afferat sanitatis.

 De pullaribus.  

[1] Cum caput pullorum calefecerit prima dentitio, inter gingivas
atque maxillas tumor collectioque generatur, quae pullaria
vocatur. Cuius passionis tanta tensura est, ut manducare vix
possint. Sed cataplasmatibus studiosissime maturanda sunt, dehinc
scalpello aperienda, post sale aceto oleoque curanda.

 De fistula maxillae.  

[1] Si ex aliqua huiusmodi curatione iumentum fistulam in ore
fecerit, hac ratione curabitur: papyrum inicies in fistulam, ut
pars eius in ore exeat, quam lino diligenter ligabis ne possit
elabi, pars vero foris exeat, quae nihilominus constringenda est
lino ne cadat. Triduo permaneat, quarta die papyrum eximes
collyriumque ad longitudinem et cavaturam vulneris ad artum
fistulae subicies et, ne forte labatur, fasciabis locum, ita ut
ad manducandum possit maxillas agitare; tertio die solves. [2] Si
fistula ceciderit, diebus septem unguento traumatico curabis;
deinde collyrium ex melle et ervi polline decoctum subicies ad
plenitudinem foraminis diebus plurimis. Ad ultimum anapleroticum
ipsi vulneri medicamen imponis, donec omnis plaga ducta cicatrice
solidetur. [3] Fistulae autem collyrium hac ratione conficies:
misy unc. 1, feculae unc. I, aeruginis aeris unc. I, battiturae
chalcitidis unc. I, cumini seminis unc. I teres cum aceto
acerrimo, et secundum qualitatem vulnerum, cum usus exegerit,
collyria formabis.

 De expositione fistulae.  

[1] Fistulae nascuntur, quotiens nervus aut cartilago aut os
negligentia vel imperitia curantis ex plagae alicuius tabido
humore vitiatur. Tunc enim qua commeaverit ad instar cuniculi
carnem indurat et incallat et fit fistula, quae nulla ratione
sanari potest nec aliquando coire nec solidari, nisi penitus
eximatur. Huius a diversis auctoribus tradita est diversa
curatio. [2] Alii enim scalpello resecari et aperiri iubent et
syringotomio decarnari medicamentisque acerrimis consumi, et sic
postmodum vulnus ad cicatricem coire. Quod cum laboris ac
discriminis habeat plurimum, minus tamen prodest. [3] Alii vero
cauterio omnem fistulam inurendam vicinasque partes eius punctis
ferventibus perrumpendas esse duxerunt, quatenus per ignem
callositate submota stalticis medicamentis vulnera percurentur.
Sed melius est fistulam, sicut superius declaratum est, papyri
iniectione curare, quia neque nervus neque vena neque commissura
vexatur. [4] Nam scalpello vel cauterio saepe fit causa deterior
et periculum creat. Collyrium vero omnem callositatem fistulae de
alto a radice eius eximit. Quodsi os fuerit vexatum, quod
oporteat radi, patens vulnus per medicamenta curam non potest
impedire. Si vero in alto tabes aliqua vulneris aut cartilago
remanserit, ex eodem collyrio pulverem facies et frequenter
inicies: omnia enim vulnera elimpidat atque persanat.

 De tumore faucium vel capitis.  

[1] Interdum ad similitudinem synanches animalibus fauces et
caput interius intumescunt adeo ut bibere aut manducare non
possint. Cuius totum caput et os et lingua aqua calida fomentatur
et taurino felle perlinitur. [2] Potio autem datur huiusmodi ad
cornu: olei veteris lib. II, vini sext. I commiscebis, IX quoque
Caricas cum IX capitibus porrorum decoques et diligentissime
conteres, et in aqua ipsa nitrum Alexandrinum tritum quod
sufficit miscebis et ex his omnibus potionem mane et ad vesperum
heminas singulas dabis, ut tumoris ipsius relaxetur et mitigetur
asperitas. [3] Manducet autem herbam viridem aut, quod melius
est, pascatur. Quae si defuerint, farinam de hordeo facies, cui
nitrum admiscebis, et sic appones. Faenum quoque mollissimum
eliges; quod nihilominus nitro et aqua consperges. [4] Sanguinem
non detrahas, nisi forte de palato despumes. Cum coeperit
convalescere, nitrum tunsum et cribratum pulveri de radicibus
cucumeris silvatici commisces et in vini sext. I cocleare
pulveris ipsius iunges, ut hac potione resoluto ventre purgetur.
[5] Alii auctores tumorem capitis ac linguae vel faucium, etiamsi
obduraverit, ita festinantes propter periculum curare nituntur:
lapides molares plures igni succendunt; cum candere coeperint,
caput equi cooperiunt, et vas plenum lotio sub ore et naribus
adponunt et per vices singulos candentes lapides in lotio
mittunt, ut ille vapor ac fumus, calore lapidum concitatus, os
equi et nares impleat. [6] Nam et fustem transversum, ut apertum
os habeat, debet accipere. Quod cum diutissime feceris, aquam
marinam calefacito, vel certe salem in aquam dulcem miscebis
fervendoque dissolves; addito aceto acerrimo caput eius et os et
gingivas diutissime confricabis. Postea fimum bubalum cum acri
aceto miscebis et tepefacies, ex quo caput totum et frontem ac
labra perunges. Cui farinam hordeaceam cum aqua tepida
sufficienter pro cibo dabis et potu.

 Si ex pletura sanguinis fauces tument.  

[1] Quodsi ex pletura sanguinis tumor ille indignationis
evenerit, ita intelliges, si venis tensis praeobturabitur halitus
et oculi sanguinei apparesunt. Cui de temporibus, si non
tumebunt, aut certe de palato, si ibi indignatio non erit,
sanguinem oportet auferri. Cretam Cimoliam duabus partibus et
tertiam partem cretae nigrae ex vino austero temperabis, et dum
calet, illinis caput.

 De oncomate i. de tuberibus.  

[1] Sciendum autem est tubera in corporibus iumentis frequenter
excrescere, quae Graeci oncomata vocant. Horum variae qualitates
et diversa sunt nomina. Steatoma est tuber, quod in se adipem
velut pinguedinis continet. Meliceris est tuber, <in quo
invenitur humor liquidus quasi faeni Graeci sucus. Sarcosis est
tuber> in quo caro conspissata, quomodo in verrucis, invenitur.
Aneurysma est tuber, in quo sanguis cum spiritu ut varix venae
similis invenitur. Atheroma est tuber, in quo farinosa congeries
reperitur. Ganglion est tuber, quod fit ex duplicatione nervi,
similis tubero cum dolore immobili. [2] Horum omnium una est
curatio. Iumentum colligatum deponitur, et contra locum causae
sagitta aut scalpello in longum dextra ac sinistra pro mensura
tumoris aperitur, ita ut media fasciola cutis, quae supra tuber
est, intacta permaneat. Post egestis vel eversis omnibus, quae
tumorem moverant, medicamentis competentibus et quae supra
declarata sunt perducitur ad cicatricem.

 De lingua incisa.  

[1] Si iumento lingua fuerit incisa, statim cum fibulis consuito,
deinde vino lavato, post gallam tundito et pulverem cernito, ex
eo imponis, donec sanetur; cui dabis faenum mollissimum concisum
et pro hordeo furfures. Alii postquam fibulas acceperit linguaque
vino fuerit elota, mel imponendum esse duxerunt, ut plagam
purget et curet. Ad ultimum ex malo granato pulverem iniecerunt.

 De gingivis et dentibus.  

[1] Si iumento loculamenta dentium, i. gingivae, vel dentes
doluerint, his agnoscitur signis: hordeum solidum glutiet,
macescit, salivarum plurimum effundit, gingivae intumescunt.
Cretam Cimoliam cum aceto acerrimo macerato et calentem
extrinsecus maxillis inducito ne minus V diebus: gingivas autem
interius cum pulvere corticis mali granati et melle tertia die
diutissime confricato, donec egesta sanie convalescat. Quod
evenit, cum humor acrior ex capite in maxillarum defluxerit
venas.

 De osse fracto.  

[1] Quodsi animal iuxta collum vel molares vel alio oris loco os
fregerit, ut morsum claudere non possit et apertis dentibus
horreat propendentibus labris, continuo calida fomentabis et
labrum et quae sunt disrupta componis. Fasciola tenuissima aceto
et oleo madefacta diligenter unam partem deinde alteram compingis
ad locum et similiter fasciato, ne iterum dissipetur. [2] Cui et
curcubam constrictam oportet imponi, ne depravet dentes et
labra. Cum solveris ad curandum, manu quae ante composueris
contineto, furfurem et farinam hordei mixta in cofino ad
manducandum dabis, ita ut quamdiu manducat, manus tua a loco,
quem continet, non recedat. Cum iam manducare noluerit, offerto
ei aquam, ut bibat. Cum biberit, curato similiter ut
suprascriptum est. Cui et sucum ptisanae convenit dari, si minus
fortasse manducaverit. Quem tali observatione per XL dies curatum
restitues sanitati.

 De cartilagine narium si sanguis fluat.  

[1] Si iumento narium cartilago corrupta sit et sanguis reprimi
non possit, spongiam Afram et turis masculi pollinem commixtum
impone ad locum qui laesus est, et si vulnus factum fuerit in
cartilagine, hac ratione curato. [2] Interdum animali despumato
remissus semel de palato sanguis non potest reprimi, propter quam
necessitatem, sicut suprascriptum est, in loco, in quo sagitta
ruptum est palatum, spongiam imponis caputque eius sursum
constringe et aqua frigida renes cerebrumque testiculosque
perfundis. [3] Quae res si tardius subvenit, acaciam nigram et
turis pollinem aequis ponderibus ex aceto acerrimo temperabis
totumque caput illinies, donec sanguis ipsa constrictione
claudatur.

 De palato si vena se non clauserit.  

[1] Mature periculum creat, cum incisa vena claudi non potest in
palato; sed continuo sanguinis profluvium inhibetur, si aut
candenti cauterio fuerit meatus ille combustus et suspensum
altius caput. Cum per nares sanguis defluit nec potest aliter
retineri, coriandrum viridem sufficienter tundes sucumque eius
expressum substricto equo naribus infundes: frigore naturali
venas protinus claudit; chartam etiam et lanam combures ipsumque
pulverem per fistulam insufflabis naribus.

 De genere et qualitate mucorum qui per nares fluunt.  

[1] Mucorum etiam qualitates, qui per nares effluunt, convenit
nosse; ex quibus genus passionis ostenditur et causa cognita
facilius curari potest. Mucus limpidus cotidianus est et nisi
nimius fuerit, non debet esse suspectus. Crassus autem et
candidus a cerebro defluit et admonet ad medelam capitis
festinandum. Rubens, tenuis, frigidus veteris perfrictionis
prodit iniuriam; propter quod thermanticis potionibus calefieri
animal oportet. Caeruleus, i. fuscus, levis ab interioribus
venit, qui indicat febrem: et ideo conveniens lexipyretos
adhibenda curatio est. [2] Crassus autem, spumosus et pallidus a
pulmonibus nascitur, qui suspiriosos ostendit; quibus difficile,
nisi festinatum fuerit, subvenitur. Faecaceus vero a glandulis
serpit, quae celeriter aut eximendae sunt aut ferro curandae, ne
convertantur in morbum.

 De cyferino i. cum post cursum sanguis de naribus fluit.  

[1] Saepe ictu vulneris animalibus per nares sanguis fluit, quod
vitium cyferion vocant, quod praecipue contingit, si equus ultra
vires cogatur ad cursum. Omni corpore oleo et aceto perungendum
est animal ac loco tepido statuendum, cooperiendum etiam
diligenter, danda quoque opera, ut molliter cubet nec ad
deambulandum cogatur, sed cibo diligentius reparetur. Tunc rutae
unc. I cum lacte conteres et per cornu naribus infundes. Quodsi
ruta defuerit, aristolochiae unc. I, croci semunc. cum vino dulci
conterito et deicito per nares. Similiter coriandri viridis
sucum exprimes et naribus infundes.

 De polyposo.  

[1] Si polypus oritur in naribus, praecluso spiramine
strangulabitur, stertet, humidi profluent muci: periculosa
passio, nisi haec medicina subvenerit. Si prope polypus fuerit,
acutissimo exsecabitur ferramento, curandus his rebus, quibus
circumcisa sanantur. Si vero altius fuerit, cauterem plumbeum
quadratum facies, ex quo calefacto polypum frequenter inures, et
sic polypum sanas.

 De siderato.  

[1] Iumentum si fuerit sideratum, his agnoscitur signis. Labia
eius et maxillae nec non etiam nares depravantur in parte ita ut
vix cibaria dentibus colligat. Quae etiam humoribus plena
reperies, et cum voluerit bibere, os usque ad nares demerget in
aquam, quia infirma sunt labia, quibus haustus attrahitur. [2]
Aceto et sale lingua eius et labia diutissime perfricantur, donec
sanguis emanet. Tertia die causticum crudum in illa parte labii
impones, quae sensit iniuriam, cum cautela, ut prius alliges
linguam, ne medicamenti violentia noceat. Cum medicamento labia
deusta videris, aqua lavabis, deinde aceto et oleo fovebis sicut
alia vulnera; hac ratione sanabitur. [3] Si vero maxillam
sideratam habuerit et tortam, de temporibus partis ipsius
sanguinem detrahes, fimum bubalum acerrimo aceto miscebis et
diutissime decoques et parti, ex qua sanguinem detraxeris,
calidum induces saepius, ut et siccet et curet, hac usurus
potione: trixaginem, hyssopum silvaticum, origanum, serpyllum,
aristolochiam, mannam croci pro aequis ponderibus contundito
atque cribrato, ex quo pulvere plenum cocleare cum aqua mulsa,
oleo et vino per narem sinistram ad unam heminam cotidie oportet
infundi.

 De observatione flebotomi.  

[1] Convenit de cervicis curatione dicturo observationem indicare
flebotomi, quia circa ea loca frequenter operatur. Detracturus
sanguinem animal a cibo abstinebis et potu, aequali loco
constitues. Tunc lorum supra cervices alius teneat atque
constringat ad normam, ut vena facilius appareat. Deinde supra
laqueum de sinistrae manus pollice venam deprimes ne ludat, cum
sagitta tangitur. [2] Duae autem venae a capite summo descendunt
et conveniunt se sub maxillis usque ad gulam; inde a geminis
venis inferius quatuor digitis ferramentum deprimis, ne in gulam
mittas et bifurcum tangas et iumentum occidas statim. Sagittam
duobus digitis tenebis, ne plus ferri imprimas, quam extra
digitos eminebat. [3] Nihilominus, etiam mediano digito manum
tuam moderando suspende, ut sit levior, ne vehementius imprimas
quam oportet, quia non plus debet quam mucro descendere. Si parum
apte profluat sanguis, iumento faenum dabis aut aliquid, quod
manducet. Agitatione maxillarum plus sanguinis vena profluet.

 De cervicibus.  

[1] Si iumentum cervicem eiecerit aut laxaverit aut certe
vertibula eiecerit vel extorserit, hac ratione curabitur.
Deponito iumentum atque constringito et cervicem eius extendito
supra fossam, donec omnia vertibula laxentur. [2] Post oleum
vetus et axungiam veterem tunsam colatamque permisces et cum
calefacto eodem unguento cervicem diligenter infundis, in locum
reponis et fasciam tenuem et amplam ex oleo tepido et vino
madefactam alligabis ad corpus. [3] Lanas quoque sucidas ex oleo
et vino infusas supra conectes, post regulis tiliagineis non
minus quatuor digitis, ita ut tantum spatii sit inter regulas
alligatas et conexas, et lino constringes. Et si aestas fuerit,
quater in die suffundis; si hiems, bis. Cum nodum fecerit,
regulas solves die quinquagesimo et primo; post unctionibus
uteris, donec ad sanitatem perducas. Si tardius confirmabitur,
ures reticulatim et solemniter usta curabis.

 De malandria i. de vulneribus cervicis.  

[1] Si iumento malandriam de cervice auferre volueris, ita
facies. Candentia prius cauteria praeparabis, deinde ferramento
decarnabis sic, ne nervos tangas, et venulas, quascunque videris
emittere sanguinem, aduris, ut possit cruoris fluxus inhiberi.
Cave autem, ne cauteriis plus aduras et indignatione nervorum
periculum facias. [2] Post axungia veteri cervicem perfricabis et
fascia munies. Sequenti quoque die cataplasma imponere incipies
ablatoque fervore lotio calido fovebis, deinde aceto et oleo
dilues et medicamentis aptis curabis. Si iam videris cicatricem
pilos renovare, pulverem ex canino capite combusto et adipem
suillum recentem permisces et inducis: ex quo medicamento et
sanitas consequitur et pilorum rediut ornatus.

 De destillatione cervicis.  

[1] Si cervix destillationem patiatur, tumidior videbitur quam
oportet; fetorem habebit canceraticum cum humore nigro et
liquido. Cuius foramina scrutaberis diligenter, ne ulterius inter
nervos aut armos sinum destillatio fecerit. Quod si accidit,
pauca hinc difficulter evadunt. Nam his signis discrimen
ostenditur: stridet de pectore et per nares humorem liquidum
proicit. Hac ratione curabis. [2] Foramina desuper marrubio et
sale pariter contuso implebis atque calcabis, subter autem
cataplasmate apposito laxabis. Et si loci condicio patietur,
diaeresin dabis, ut foras per plagam humor emanet. Tertio quoque
die calida urina lavabis, deinde traumatico et pannis lineis
limpida et depurata vulnera curare incipies, cuius compositio
talis est: ervi pollinis sext., iris lllyricae unc. II, turis
masculi unc. II miscebis et facies cephalicum medicamentum, quo
uteris ad consummationem medelae.

 De dissolutione scapularum.  

[1] Quodsi iumento scapulae fuerint dissolutae, diligenter
inspicies, ne quas inter nervos aut commissuras pendigines
fecerit; quas si inveneris, ex quacunque parte plagas accipere
poterit, cataplasmatibus mollire et scalpello vel cautere aperire
curabis, ut sanies illa collectionis egeratur. Foraminibus autem
traumaticum et linteola sicca calcabis. [2] Si quod inter nervos
foramen factum fuerit, cautissime curato, ne ulterius aut ferrum
aut cauterium procedat, neque tumorem neque putredinem lavabis,
sed magis siccis omnibus curare festina; nam omnis humor
destillationi praestat augmentum. Cum incisa vel usta duxerint
cicatricem, ad confirmationem in ultimum imponetur causticum.

 De armis laesis.  

[1] Si armos laeserit, in medio crure utroque solvuntur venae, et
pulvere turis cum eo qui profluit sanguis copiose immixto armi
liniuntur. Quodsi plus profluat quam necesse est, stercus ipsius
iumenti fluentibus imponitur venis et fasciis alligatur. [2]
Postero quoque die quasi epaphaeresis sit, et ex eisdem locis
sanguis detrahitur atque similis in omnibus cura procedit. Ab
hordeo abstinebitur, faeno sustentabitur exiguo per triduum.
Deinde porri suci III cyathos et olei heminam miscebis et per
cornu faucibus infundes. [3] Post sextum diem lente ingredi
cogatur, et cum ambulaverit, mittatur in piscinam vel flumen aut
mare, uti natet, cum spartea et pannis vincto pede; postea
firmioribus cibis ad saginam pristinam revocandus est. [4] Si
leviter dolebit, vino et oleo tepefacto perfricetur in sole; si
validius dolebit, ventum in armum mittito atque pertundito a
summa iuba infra digitos octo, ne cartilaginem tangas. Et cum
inflaveris, ferula vel virga molli armum caedito, sale et oleo
perfricato ipso die, postero tracta uteris, cuius haec erit
compositio: [5] similae sext. II, si defuerit, pollinis triticei
sext. II cum aceto acri et cum tribus ovis miscebis; sed ovorum
solum album mittes: adicies etiam pulveris turis unc. s.. Quae
omnia manu subigis et in armos inducis et per dies multos armum
aqua calida cum flore faeni fovebis diligenter, mollescat,
tractam cotidie imponito, de vino puro armum lavato additurus
unguentum: [6] bacas lauri selib., olei sext., vini boni sext.,
nitri unc. III, sed nitrum et bacas lauri in pulverem rediges et
cribrabis. [7] Ex quo in sole, cum calida armus fomentatus
fuerit, inungatur ex tepido et diutissime confricetur. Post
synchrisma ad curandos armos inducitur, et cum melius habuerit,
natatum mittito. Quodsi eiecerit, iuxta consuetudinem ad rotam
armum reponito et suprascriptis medicamentis curato. Si non
senserit, ultimum est ut uratur. [8] Armi doloris haec sunt
signa: pedem priorem tentum quasi rigidum aforis extrahit; sed
convenit inspici diligenter, utrum ex percussura vel casu
coeperit causa; et si ex percussura fuerit, prius locis suis
reponenda sunt membra et sic reliqua facienda. Quodsi ex humore
vel sanguine armi gravabuntur, sanguinem emittis a pectore vel
unctionibus uteris.

 De genu emoto vel basi.  

[1] Genu vel basim si emoverit, ad tormentum rotae vel machinae
locis suis eiecta restitues, lanam sucidam ex oleo et aceto
infusam imponis et alligabis ex more; tertio die solves
fomentabisque, post resinam induces et piculam, ad ultimum
malagma uteris aut caustico.

 De fractura articuli cruris vel coxae.  

[1] Impulsu axium vel rotarum in circo vel in aliis locis
varietate casuum animalibus crura franguntur aut coxae vel
articuli. In qua necessitate si extra cutem fractura ossis
eruperit, hoc est si † exbersen fecerit, difficilem noveris et
prope insanabilem curam. Similis desperatio est, si coxam
fregerit aut acrocola aut supragambam; insanabilis est casus,
quia non recipit ligaturam. [2] Si vero fractura sit sine vulnere
in his locis, quae constringi possunt, hac ratione curabis.
Primo fracturam recompones et fasciis mundis scissilibus infusis
ex vino et oleo conligabis: insuper lanarum munimenta coniunges
et regulas circumduces. Iumentum autem in canterio vel in scalis
vel in suspenso locato, ne fracturam vel leviter commoveat; cui
cotidie mane et ad vesperam suffundes, tertio die solves et
expleta curatione ligabis. Quinto quoque, septimo aut nono die
eadem facies, donec corpus inducat. [3] Post haec adicies muscum
de vitice aut salicis radicem et ova cruda V, verum non regulis
ut prius sed cirumductis ferulis alligabis. Die tertio solves et
fomentabis, de resina et axungia perunges: ubi cura profecerit,
malagma vel causticum inducis, non ante tamen permittis stare
iumentum, quam dies XL praetereant. Hoc autem tempus est, quo
divulsa vel fracta solidantur.

 De flegmone et marmore sive mallonibus.  

[1] Plerumque in genibus vel articulis aut flegmon oritur aut
marmora aut mallones. Quae vitia ex malo humore generantur et
passionem cum deformitate tumoris ostendunt: sed ista distantia
est, quod flegmon tuber est molle, marmor duritiam ostendit ex
nomine, mallo inflatum tuber est sine dolore. Quibus recentibus
potest facilius subveniri. [2] Primo lanam sucidam ex oleo et
aceto induces, contra aquam frigidam et currentem animal
constitues; post sine ferro hac ratione curabis. Sinapis et salis
Alexandrini scrup. IIII, aceti cyath. II, axungiae veteris
selib. simul conteres et induces, post diem tertium solvis. [3]
Si aperturam fecerit, spongiam cum aceto et lasere imponis,
vulnera styptico curabis. Praeterea locum, quem curare volueris,
inducto psilothro decalvas, radicem filicis et ervum et ficus
Afras contundes in pila et induces in panno, per triduum ligatum
patieris manere. [4] Alii radicem filicis et ervum cum axungia
veteri et aceto acerrimo putant oportere misceri. Item cineris
quoque de foco unc. III, calcis vivae unc. VI vino subigito ad
crassitudinem oxymellis, et antequam obdurescant, tubercula
obline. [5] Quodsi assidue in recenti feceris, passionis molestia
siccabitur; si vetustiora sint, punctis subtiliter inurantur, ne
nervi igne vitientur. Talis quoque compositio spargere flegmonem
asseritur: rhododaphnes unc. III, bituminis, nitri ana unc. III,
axungiae veteris colatae unc. III. [6] Plerique dixerunt
cauterio cuprino candenti duobus punctis debere praerumpi et
flegmon effundi, licinio quoque intorto cum axungia et aceto et
oleo loca, de quibus mucus eiectus fuerit, satiari: per foramina
etiam ustionis lemniscum trahi debere, ut quidquid humoris est
egeratur. [7] Post haec cataplasma ex faeno Graeco et vino
confectum inducis. Cum usta ceciderint et tumor resederit,
lemniscum eximis, traumatico curabis, ad ultimum causticum
inducis. [8] Alii sagitta pertuso corio flegmon effundunt et
lanam madidam cum aceto et lasere plagis inserunt; sic spongiam
cum posca acri et lasere supra vulnus imponunt: tertia die
solvunt, lanam eximunt, et tetrapharmaco curant quinque diebus
vel septem. [9] Si vero marmor habuerit, ex quo validius
claudicet et vix flectat articulos, inurendus est leviter. Cui
post fervuram malagma, quae cupressina appellatur, oportet
imponi. Ex qua curatione sanitas redditur et deformitas permanet.
[10] Si autem mallon in genibus vel articulis excreverit,
continuo curam adhiberi oportet, ne neglecta passione
deformitatem tumor augeat vel obduratione diuturna convertatur in
marmor. [11] Aperies in pedibus sive genibus dextra ac sinistra
vel ferro vel cauterio cuprino, sicut superius declaratum est.
Lemniscum traicies cum aceto et sale et oleo, et supra cataplasma
imponis, donec fervor desinat et saniem faciat. Post purgatis
vitiis lemniscos eximis et traumaticum imponis et ternis diebus
interpositis solves et medicamentum renovabis, donec sanetur.

 De aquatilibus.  

[1] Si aquatilia in articulis vel in gambis fuerint, frigido
ferro omnino non sunt tangenda, ne abundantia humoris iumento
discrimen importet. Sed utendum est scarificatione subtili et
detractione sanguinis; post quae lanis calidissimis tam cum aceto
quam cum optimo sale tunso et oleo vel axungia per dies V
conliganda sunt loca. Si tardius haec cura profecerit, utendum
est ferventissimo caustico, ut faciat ustiones. [2] Alia quoque
ratione sanantur, si feclam, qua tinctores utuntur, et salem pro
dimidia parte commisceas lanamque sucidam ex aceto affiges, post
diem tertium soluturus. Si aperturam fecerit, farinam hordeaceam
ex melle coctam cum lini semine et faeno Graeco inducis, ad
ultimum malagma crudum impones. [3] Praeterea atramentum
sutorium, gallulas minutas et alumen aequis ponderibus tunsum cum
axungia miscebis, addito pulvere mali granati, nitro et aceto;
quae in commune decocta vitium, si adiungantur, emendant. Ficus
siccae cum sinapi contusae mixto aceto imponuntur. Post diem
tertium soluto medicamento, si tardius profecerit, eadem cura
renovatur. Cum melius habere coeperit, alutam impone articulis.
[4] Alii opopanacem cum farina hordeacea coctum in modum
cataplasmatis imponunt. Nonnulli fabam fractam in aqua decoquunt
et mixto melle deterunt et in panno inducentes curant. Ad ultimum
malagma cupressinum imponunt. Plures calcem vivam et cineres ex
melle et vino commiscent et ozaenis frequenter imponunt; ad
ultimum caustico utuntur. [5] Quae genera curarum et
posterioribus pedibus adhibenda veterum censet auctoritas. Vsus
invenit addito sale et aceto ciliciis ozaenas defricare, donec
cruor aut tumor emanet. Quae observatio etiamsi non persanaverit,
sequentes tamen adiuvat curas.

 De pedibus reumaticis et ventosis.  

[1] Interdum reumatici iumentorum, interdum ventosi sunt pedes.
Quae vitia nunquam tangenda sunt ferro, sed exsiccanda per
malagma vel causticum et aliquando urenda leviter super venas, ut
cauteriis meatus, qui humorem suscipiunt, angustentur et
constringantur, ut pro tempore afferant medicinam: quia in totum,
etiamsi intercisae et adversae sunt venae, non poterit talis
causa sanari.

 De impetiginibus.  

[1] Impetigines quoque in articulis vel genibus inter nervos
commissuralibus locis aliquando nascuntur et fit vulnus simile
ragadio et non facile sanatur, nisi stalticis vel stypticis
rebus, non sine alligatura, vel interdum adustione curetur.
Malagmas quoque convenientes oportet imponi.

 De uliginibus.  

[1] Vligines etiam in pedibus, cruribus unguibusque vel sub armis
aliquando generantur, quas quidam dulcedines vocant; habent
similitudinem scabiei. Quae cum se diffuderint, pedes exulcerant
ad similitudinem leprae, et urgente prurigine animalia sibi
partes illas corrodunt vel alternis pedibus confricando
vulnerant. [2] Quod vitium acritudo humorum consuevit generare,
et ideo curatur detractione sanguinis, unctionibus et
purgationibus ventris. Si radix cucumeris silvatici cum nitri
pulvere misceatur, infusa per fauces humores pessimos purgat.

 De podagra iumentorum.  

[1] Podagra vero nonnunquam solet occupare iumenta, cum hominum
vitium transit in pecudes. Cuius passionis haec sunt signa: nec
stare potest nec ambulare; sed si cogatur, claudicat et saepe se
proicit, sicut indigesta ex hordeo animalia faciunt, quae propter
dolorem non coquunt cibum. [2] Et ideo fit horridum et corpus
eius calebit, venae etiam extabunt, natura submissa erit, in
pedibus stercus haerebit propter nimium eorum calorem, sicut
subtritis solet evenire. [3] Cui proderit, si non sinatur
accumbere, sed minutim deambulet loco sicco, donec sudet.
Multorum manibus confricandum est, ut vehementius sudet,
sanguinem ei detrahes a capite de superioribus venis, sed non
multum. Sequenti die de posterioribus locis detrahes supra talos,
tertio de gambis vel desub ipsis dolorum locis. [4] Memineris
semper parum oportere detrahere. Aquam calidam dabis in potu, in
qua adicies pulverem nitri et triticeam farinam. Pollinem quoque
turis acetabulum plenum in vino maceratum infundis ei triduo per
nares singulas cotylas. [5] Betas etiam excoques et aquam earum
ad tres cyathos suffundes, et exercebis eum singulis diebus.
Ventrem quoque eidem expurgabis, ut auferatur humor pessimus, qui
descendit in venas. [6] Hoc genus purgationis adhibebis: thymi
acetabulum plenum in vino veteri dulci macerabis et singulas
cotylas per nares eidem infundis, faenum viride adponis; quodsi
defuerit, siccum nitro aspersum dabis. Si nihil profecerit,
castretur et vitio carebit: nam podagra, raro vexat eunuchos.

 De orthocolis sive stilosis.  

[1] Orthocola etiam iumenta vel stilosa dicuntur, quae
contractionem nervorum patiuntur in pedibus et de capitibus
ungularum calcant et sunt rigidis articulis et planas ungulas in
terram ponere non possunt. [2] Quod vitium nascitur ex enormitate
onerum et labore confragosarum viarum. Sed hac ratione curantur:
sanguinem ei desub cirro vel de coronis detrahes, ungulas bene
compones, pollinem ex hordeo et resinam cum axungia decoques et
ter in die perunges. Tepida quoque, in qua verbenae decoctae
fuerint, confovebis et tota eius crura acopo perfricabis. [3]
Post dies V cataplasmabis eum ex polline hordei et lini semine et
faeni Graeci aequis partibus ex vino decoctis: cataplasma
imponis in omnibus cruribus ante acopo perunctis ab articulis
usque ad genua. Quae loca lanis sucidis munies et fasciabis, et
ter in die paulatim incedere facies. [4] Si hoc non profecerit,
malagmam hanc articulis eius imponis: hammoniaci galbani
opopanacis medullae cervinae resinae terebenthinae unc. II,
apochymatis lib., resinae frixae lib. s., oleum vetus quod
sufficiat: lento igne decoques et colabis, impones in aluta per
dies plurimos omnibus pedibus, donec sani sunt. Sed necessaria
festinatio est, quia sic solent remanere, si tardius cura
praestetur. [5] Alii vero urendos censent palmatim in articulis,
sed raro etiam prodest ista medicina.

 De pedibus et ungulis.  

[1] Animalium ungulae asperitate ac longitudine itinerum
deteruntur et impediunt incessum. Ex tortura quoque, si in aspero
vel lapidoso itinere iumenta coguntur ad cursum, indignationes
oriuntur. Postremo etiamsi nulla causa praecesserit, otiosa in
stabulis ex collectione humorum incipiunt claudicare. [2] Oportet
autem solum ungulae celeriter aperiri, ut per inferiores partes
apostemata digerantur, ne eruptionem super coronulas faciant et
difficile ac tardius cura procedat. [3] Cuius haec sunt signa:
pedem priorem planum non ponet; quodsi suspendere videris
gressum, ut diligentius intelligas causam, ungulam subradis et
locum, quem videris nigriorem, digito pulsabis; si cesserit in
dolore et maturum fuerit, aperies et saniem emittis. [4]
Pendiginem circumcides ad vivum; ex oleo roseo et aceto et sale
cum stercore ipsius linteola imponis, animal calceabis, tertio
die solvis. Si caro excrescit, gramen decoques cum oleo et
impones. [5] Si videris carnem ipsam nigrescere, inspicies, ne
aliquam fracturam habeat neque clavum aut lapidem acutum aut
spinam; propter quod fomentis et resina utaris, ut possit educi.
Cum purum videris vulnus, traumaticum impone. [6] Post quod
adicies fuliginem siccam. Cum autem compleveris curam, resinam
remissam et sulfur imponito. Quodsi adhuc in alto apostema
fuerit, hordeum vel fabam in aqua decoques et exinde fomentabis,
ut exinde ad maturitatem possit adduci. [7] Subtritos pedes
fomentabis aqua calida axungiaque veteri perunges; deinde testa
candenti decoquis, alio post et sulfure pariter contrito lamina
candente leviter ures per triduum. [8] Si vero contuderit,
sanguinem de corona emittes et calida fomentabis, axungia veteri
perunges, ovinum quoque stercus cum aceto permiscebis et imponis,
quamvis alii caprinum efficacius credant.

 Si pulmunculum ad aperturam fecerit.  

[1] Si iumentum ad aperturam pulmunculum fecerit, scias totum
solum, hoc est assem, hac ratione tollendum: ungulam subradis,
deinde inter commissuram calcis et assis in circuitu incidis,
sublevabis a parte priore et solum calcis retroversus expelles.
Vbicunque pulmunculus fuerit, radis ad vivum et adicies
linamentum ex oleo et aceto et sale et stercore ipsius, impones
et calceas, tertia die solvis et tollis. [2] Post hoc fomentabis:
farinam hordeaceam, resinam et acetum decoques, per triduum
impones. Hoc enim medicamento etiam fracturam curabis, si
frequenter apponas. Post etiam traumaticum cum linamento impone,
et cum corpus fecerit, corium mali granati et bitumen Iudaicum ex
aceto decoques et impones triduo, et cum solveris, iterum
impone, donec obdurescat in cornu.

 Si exungulaverit iumentum.  

[1] Si exungulaverit iumentum, cura difficilis, sed profutura, si
non egebit industria. Papyrum candelarum purgatam subtiliter
carpis, intingis in ovi crudi albumento, circa nudatum pedem in
circuitu pones, panno et fasciolo superligabis, post diem tertium
solvis, fomentabis farina frumentacea, resina, aceto et melle
pariter decoctis; interdum lomentum pro farina mittis. [2] Si
vulnus non erit purum, vino tepido lavabis, linamenta cum melle
impone: cum purgaveris, traumatico uteris. Cum autem duxerit
cicatricem, corium fabae cum pelle cervina combures, ex melle
temperabis, addito pulvere bituminis Iudaici et mali granati cum
aceto. Alternis diebus medicamentum renovabis, donec cornu
ungulam faciat. [3] Ad ultimum sparteam veterem contundes, ex
aceto in olla nova decoques, ex quo ungulam obdurescentem
obvolves et ad plenam revocas sanitatem. Si suffusiones pedes
patiantur, ficus siccas cum sale pro aequa parte contunde et
ungulis impone.

 De pedibus attritis sive mollibus.  

[1] Animalibus exiguae ungulae crescunt vel attritae reparantur,
si alii capita VII, rutae manipulos III, aluminis tunsi et
cribrati unc. VII, axungiae veteris pond. II, stercoris asinini
plenam manum commisceas ac decoquas et utaris. Prudentius
consilium est pedum tueri sanitatem quam passionem curare.
Corroborantur autem ungulae, si iumenta mundissime et sine
stercore vel humore stabulentur et stabula roboreis pontilibus
consternantur. [2] Articuli quoque vel suffragines post iter
calida foveantur et vino. Naturaliter autem molles ungulae
solidantur, si hederae seminis duas partes et aluminis rotundi
unam partem pariter contundas et calceatis pedibus per multos
dies inducas. Item subtritis pedibus prodest: picis liquidae
selib., aceti hem., salis lib., foliorum hederae quantum sufficit
pariter contundis, et laboranti cotidie pedes perunges. [3]
Mollissimae ungulae hoc uno medicamine, quo potentius nihil est,
assolent indurari: lacertum vivum viridem in ollam novam mittis,
adicies olei veteris lib. I, aluminis scissi Iudaici selib.,
cerae lib. I, absinthii tunsi selib. et decoques cum lacerto. [4]
Cum fuerit resolutum, calentia universa colabis abiectisque
ossibus et purgamentis liquatum medicamen in ollam remittes; et
cum ungues indurare volueris, ungulam subradis et factum
unguentum in cannam viridem mittes, adhibitis carbonibus prope
fervens per cannam instillas ungulis: provisurus ne coronam
tangas aut ranulas, sed his exceptis in solo et in circuitu
solidaturus ungulam confricabis. [5] Memineris autem ungulas
excrescendo renovari, et ideo interpositis diebus vel singulis
mensibus talis cura non deerit, per quam naturae emendatur
infirmitas.

 De dorso confirmando.  

[1] Animalium dorsa ut laboris plurimum sentiunt, ita diligentius
sunt curanda. Exceptis enim his, qui deputati sunt circo,
reliquum equorum mulorum asinorumque genus sub sellis aut sagmis
solo tergo praestat officium. Vnde laudabilior industria est,
quae incolumitatem tuetur quam quae cupit laesa curare. [2] Nam
diligenter defendit a vitio, si centones vel saga primum
sufficientia deinde mollia imponantur et lota atque ad tempus
diligenter excussa, ne aliquid sordium aut asperitatis inhaereat,
quod sub pondere inulceret pellem. Tunc sagmarum vel sellarum
mensura conveniens et apta qualitas debet adhiberi. [3] Si enim
ista minora fuerint vel maiora, angustiora vel ultra modum lata
vel quae non congruunt, graviter nocent. Hinc enim collisiones,
suppurationes apostemataque nascuntur, cum nimis locus inaequali
premitur pondere vel discindente tractura mercurius aut spina
deteritur. Ipsorum quoque ponderum, etiamsi in stratis nulla sit
culpa, enormitas nocet, et ideo temperanda est mensura, ne ferat
vulnus.

 De dorso curando iam laeso.  

[1] Quodsi dorsum sedentis iniuria tumere iam coeperit, in
recenti statim mallonem ceparum, i. calamos siccos unde fasces
dependent, in aquam ferventissimam mittis et aliquamdiu maceratum
calidum super tumorem impones, fascia constringes vel cordiscum
superimpones, una quoque nocte manere patieris: absque
suppuratione palpabitur tumor. [2] Quodsi clavum fecerit, farinam
hordeaceam cum foliis caulium contundis pariter et tepidam
impones. Cinerem quoque cum oleo miscebis et inducis, quamdiu
clavus cadat: cum ceciderit, lipara utere cum minutissimis pannis
vel melle cum linteolis. Cum ulcus purgaveris, lycio percurabis.

 Si pulmunculus nascitur in dorso animalis.  

[1] Si pulmunculus natus fuerit in dorso, difficile est eum
medicamentorum appositione siccari. Sed si parvulus fuerit,
cautere et praecipue cuprino aperiendus est, ut sanies quam
collegerat, egeratur: tunc curandus est, sicut moris est usta
curari. Sed commodius est pulmunculum decussatim ferro secare et
eximere, ita ut pellem admodum recidas, ne, cum cicatricem
duxerit, inveniatur epidermis. [2] Oleum, acetum et salem
continuo addis in plagam, et ne nimius sanguis erumpat, stercus
ipsius vulneri superponis et colligabis; die postero folia
caulium tunsa cum oleo et aceto imponuntur per dies V. Cum iam
ducere cicatricem coeperit, lycio curabitur.

 Si vulnus fecerit.  

[1] Si vero fecerit vulnus, indulgebis otium, ut diligentius
curetur et recepta sanitas confirmetur indutiis, nec imponendus
est labor, qui rescindat adhuc teneras cicatrices. Sanatur autem
ulcus, si gallas Syriacas combustas cum melle superimponas.
Pulveres quoque corticum pini et florem calcis vivae aequo
pondere miscebis et vulneribus inspergis. [2] Pilulas quoque
cupressi tunsas et cribratas et cortices quercus tritos et in
pulverem redactos mittis. Praeterea ossa sepiarum et testas etiam
ostrearum in pulverem rediges et aerei quoque vasis fuliginem
pariter miscebis, quae bene tunsa si frequenter asperseris,
siccatum vulnus ducet celerius cicatricem.

 Vt pili renascantur.  

[1] Quodsi pili tardius crescunt, vivam testudinem supra sarmenta
combures et cineres eius in novum caccabum mittes, additis
unciis III aluminis crudi, medullae etiam cervinae quod sufficit,
ex vino infuso decoques et diebus plurimis imponis. Revocare
pilos creditur pulvis de faba combusta vel de lupinis crudis vel
de foliis ficuum combustis, si vino commixtus superponatur
assidue. Quodsi nulla praecedente causa decidunt pili, spicam
nardi et uvam passam pariter tundes et ex aceto decoques
calidumque medicamen glabro corpori impones.

 Vt pili ex albis nigrescant.  

[1] Si album pilum nigrescere cupias, atramenti sutorii scrup.
III, rhododaphnes sucum scrup. IV, sevi caprini quod sufficit,
pariter temperabis et uteris.

 Vt albescant de nigris.  

[1] Si e diverso album pilum facere volueris, cucumeris
silvestris radicem lib. I, nitri scrup. XII in pulverem coges,
heminam mellis adicies, quibus mixtis uteris.

 Si vermes fecerit animal.  

[1] Si vulnus in dorso vel in quacunque parte corporis habere
coeperit vermes et timetur, ne putredo ulceris migret in cancrum,
nepetam et cedriam sive cyminum vel cicutam conteres ex aceto et
impones. Calcem quoque vivam ex aceto acerrimo temperatam necare
vermes experimenta docuerunt. [2] Si mercurius in dorso
putredinem fecerit, utilissimum est cauteriare subtiliter, post
ebiscum cum melle et vino conterere et imponere. Pannos quoque
minutos cum oleo et aceto vulnera purgare manifestum est. Quo
facto si necessitas suaserit, ustio rursus adhibetur. Ad ultimum
cornu caprinum combustum et contritum ulceribus semper
inspergitur et ad redintegrationem sufficit sanitatis.

 De cura lumborum.  

[1] Lumborum quoque cura vicina est. Nam animalia aut [cum] nimio
pondere aut cum transcendere fossas conantur, si posteriores
resederint pedes, aut nimio frigore dolorem renum contrahunt.
Ideoque aqua calida cum flore faeni diutissime confovendi sunt
lumbi. Vnctionibus etiam calidissimis perfricandi et ad ultimum
afronitro diluti inducto caustico roborandi. [2] Quodsi dolor
vehementior fuerit, de inguinibus solvendae sunt venae, tunc sale
oleo et axungia sanguini, qui profluit, mixta renibus illinuntur
et si necessitas fuerit, cataplasmis utendum est. [3] Potio
quoque renibus subvenit, si pilulas cupressi viridis XI super
carbones exuras, nitri quoque unc. III asses et utraque in
pulverem redigas cum mellis unc. III et vini veteris sext. IV et
olei boni unc. III, quod per quatriduum pro aequa parte faucibus
digeras. [4] Vitio lumborum medetur hemina seminis brassicae cum
sextario polentae tunsa, ex aqua frigida subacta atque imposita
dolentibus locis. Sisymbrium quoque cum polentae sextario et aqua
subactum medetur. Efficacius tamen est, si cupressi folia ad
modum heminae diligentissime contundas et polentae sextarium
admisceas acrique aceto subactum dolenti imponas. [5] Praeterea
resinae durae unc. VII decoques ut liquescat, cui ferventi
supersperges hordeaceam farinam, quamdiu spissetur ad
similitudinem pultis, quod diu subactum et calidum ita, ut manus
pati possit, superillines renibus. Quodsi frequenter renovaveris,
et dolori subvenit et tumori. [{6] Si vero tanta indignatio
fuerit, ut eiusmodi non sentiat curas, aut cauterio cuprino locis
opportunis urendo deprimes puncta, ne deformetur animal, aut si
vilius est et necessitati aptius quam decori, craticulatim, sicut
moris est, ures.

 Quibus signis dolor renum indicetur.  

[1] Renum autem dolor his agnoscitur signis: posteriores ungulas
trahit, lumbi vacillabunt, cauda deiecta erit, faeculentum
minget, ilia dura atque contracta. Interdum ita laesi sunt renes,
ut sanguinem mingant. Et si vivum effuderit, insanabilis est
passio; si parum cruoris habuerit, scito posse curari. Cui post
detractionem sanguinis de matrice vel de femoribus hanc porriges
potionem: porri sectivi sucum ex aqua dabis.

 De internis musculis renum.  

[1] Saepe musculi, qui sub renibus sunt, vexantur ex casu; et
dexteriores facilius curantur, sinistri medelae afferunt
tarditatem. Optimum est quotiens ceciderit iumentum loco non
moveri, sed aqua frigida perfundi et postmodum unguentis uti.
Quae passio haec praeferre consuevit indicia: renes obdurescunt
et contrahuntur, vultus erit tristis, coxam trahet et colligere
se non poterit. [2] Quae valitudo nascitur aut longi itineris
fatigatione aut ab anfractu clivosarum viarum. Incitatio quoque
cursus et saltus extensio hanc afferunt causam. Sanguinem igitur
a visceribus oportet emitti, prout qualitas corporis patietur
utendumque potionibus ad causam necessariis, molli dormitione
animal collocandum.

 Si extalis exeat animali.  

[1] Ex perfrictione nonnunquam animalibus foras procedit extalis.
Qui hac ratione curatur: scalpello scarificabis, praecipue loca
quae videntur eminentiora similiaque vesiculis. Quae post
scarificationem digitis exprimentur et decarnantur, pulvere etiam
salis confricantur, donec cum sanguine totus humor exsiccetur.
Post calida et sale fovebis et deprimes intusque remittes, et
continuo revertetur ad locum. Si non profecerit, altero die intus
missis digitis curabis indita lipara vel meliloto, donec
sanetur. [2] Quod vitium si ferro tangere dubitas, hoc
medicamento curabis cotidie: castorei unc. III, salis nostratis
pond. II, salis hammoniaci lib. I, sinopidis Ponticae sescunc.:
haec omnia tunsa et cribrata pariter decoques, in extalem pones
et alligabis; cotidie autem lixiva calida fovebis et medela
continua usque ad sanitatem. Potionibus autem thermanticis
calefacies aegrotum. [3] Alii in hac passione cum axungia ad
manum extalem fulciri et reponi oportere dixerunt, post spongiam
apponi, caudam supra alligari. Si tamen aliquantis diebus fuerit
cura neglecta, prius foveri asserunt ex lixiva vel sale in muria
calenti et sic reliquas curationes impleri.

 De dolore testium.  

[1] Testium dolor animalibus saepe contingit, qui his proditur
signis: nec incedere poterit nec cubare; ilia eius inflantur et
obdurescunt. Quorum ista curatio est. [2] Sanguis de utrisque
femoribus emittetur; post lotium vetus putridum in vase
supponetur et lapides molares ferventes illic mittentur; animal
sagis diligentissime usque ad ungulas cooperiatur, ut vapore
lotii venae testium sudent. Post aqua calida confoveantur, nitrum
et alumen scissum pariter conteres diligenter, et admixto oleo
testes fricando perunges. [3] Si molares lapides defuerint,
qualescunque calefacies et mittes in lotium. Alia quoque huius
rei proditur medicina: lentis heminam decoques admixtoque vino in
mortario teres, cupressi folia scrup. IV mollissima pariter
trita commisces, tantundem etiam suillae adipis adiunges vinumque
vetus rursus asperges, panno illinitum testibus impones, donec
sanitas procuretur. Si tardabitur sanitas, testes subter
stellatim cauteribus urito vel leviter scarificato.

 De tumore testium.  

[1] Quodsi testes tumebunt, hordeum comburito pulveremque ex eo
trito suillae adipi permisceto, ex quo medicamento mane et
vespere testes illinito. Physicum autem creditur testes animalium
oblinitos canino felle sanari. [2] Alii auctores aqua calida
testes, cum dolent, fovendos esse dixerunt, suffumigandos etiam
viridibus foliis cupressi, quae arbor specialiter mederi testibus
creditur; sed si defuerit, testas ardentes nihilominus in aqua
calida mitti, et inde suffumigari, post cretam Cimoliam cum
stercore bubalo et aceto acerrimo calente induci et cotidie
renovari, quousque sanitas subsequatur.

 Si natura revocari non possit.  

[1] Si natura iumento exciderit ut revocari non possit, in aqua
frigidissima constituendum est et ibi fovendum; cum
substrinxeris, manum in anum ei inicies et contra vesicam
fricabis, post diligenter cooperies, ne perfrigescat. Potionem
dabis stercus suillum cotidie ex vino aut in aqua dulci, donec
liberetur.

 Si iumentum sanguinem minxerit.  

[1] Si iumentum sanguinem minxerit veI assellatum fuerit, hac
ratione curatur. De superiore vena sanguis auferatur, asfodeli
quoque herbae radix teretur et cum vini albi dulcis duabus
cotulis per os infundetur, ut glutinosa videatur. [2] Alvo
prodest etiam farinam triticeam cum adipe suillo et pulvere de
corio mali granati decoquere, et non crassam potionem sed
liquidam per os defundere. Non solum a cursibus, sed etiam ab
ambulatione abstinendus est, ut glutinet venam quae interius
rupta est. Contingit enim ex cursu vel saltu, ut intrinsecus vena
rumpatur; quapropter rebus stypticis et his, quae
consolidationem faciunt, curandus est et defendendus a frigore.
Cui et super renes hoc anacollema oportet imponi: bulbos rufos L,
cocleas vivas contusas V, ova V, anagallici lib. I, quae omnia
pariter bene trita commisces et renibus eius impones. [3] Quod
prodest etiam illis, quibus evulsi vel emoti sunt renes. His
autem quibus per nares effluit sanguis, pusca frigidissima caput
eorum fovebis, modicum salis adicies; post anacollema
suprascriptum in capite et temporibus oblinies et medicamento
constrictis venis fluxum sanguinis reprimes.

 De dysenteria.  

[1] Si dysenteria iumentum apprehenderit, reversatur eius
extalis, qui ut curetur circumsecandus est cautissime, ne
intestinum, quod praepositum est extali, tangatur. Quod si fuerit
laesum, iam non rediet: sic remanebit et patulus erit extalis et
facile procidet intestinum; statim vitae periculum facit.

 Si otiosum animal sanguinem mingat.  

[1] Animalibus otiosis et pinguibus contingit ex pletura
sanguinem mingere, cum hoc, quod abundat, erumpendi per urinas
invenit viam. Attenuati etiam et exhausti animalis interdum est
urina sanguinea; quod accidit aut nimio ascensu aut labore
ponderum aut nimietate cursus. [2] Sed illis, qui ex deliciis et
abundantia contraxerint passionem, de matrice auferendus est
sanguis; attenuatis venam laxare contrarium est. Vtrisque tamen
salutaris est potio, si lac caprinum cum amuli tribus obolis et
urceolaris herbae sucum per os frequenter infundes. [3]
Certissima quoque ad ipsorum salutem potio praedicatur, si
tracanthi unc. s., opii scrup. I, storacis scrup. III, nucleos
pineos purgatos CCX infundas in vino ac diutissime conteras, post
magnitudinem nucis avellanae cum ovis III et vini optimi
sextario resolves et ad cornu faucibus digeras per dies continuos
VII; quod etiam hominibus prodest ad fabae magnitudinem cum ovo
dedisse.

 Si animal sanguinem vomat.  

[1] Si vero sanguinem animal reicit, oportet genestae sucum dare
cum vino aut porri sucum lixivo oleoque permixto faucibus
infundere. Aliquando animalia sanguinem vomunt, quibus hac
potione succurretur: absinthium Ponticum et spicam nardi aequis
ponderibus in caccabo novo cum aqua coques et dabis in potu.

 Si percussa vena claudi non possit.  

[1] Sanguis interdum nimium per venam cum percussa fuerit et
claudi non potuerit, erumpit. Remedium est, stercus ipsius
animalis superponere fluentibus venis: aut si perseveraverit, uri
cauterio subtiliter, ne nervi laedantur. Floccum etiam tomenti
oleo tinctum venae admoveto. Etiam assem ligneum in vena, qua
sanguis effluit, ponis et ligas: praesens est remedium.

 De indignatione vesicae.  

[1] Vesicae indignatio generatur ex plurimis causis et propter
urinae difficultatem celerrimum, immo praesens discrimen
importat. De qua valitudine diligentius tractare convenit, ut
passionis competens medela succurrat. Quae his agnoscitur signis:
mingere non poterit, omnia crura flectentur, ventrem demittit ad
terram. [2] Et si difficulter mingat, dysuria appellatur; si
quando guttas per veretrum mittit cum labore, stranguria dicitur:
cum in totum non potest mingere, ischuria appellatur, et vicinus
est morti. Propter quam extensionem tubercula nascuntur in
dorso, et praefocatio circa fauces ex dolore ventris. [3] Cui hac
ratione succurres: depectorabis et sanguinem quantum sufficit
detrahes, et sic accipiet laxamentum. Praeterea manum cum oleo
tepido in anum mittes, et si qua stercora intus impedimento sunt,
abstrahes. [4] Post cum libra olei salis triti plenum acetabulum
misces et calefactum in anum inicies iumento in locis pronis
posito, ut facilius ad interiora descendat: dulcedo enim sequitur
ac solutio ventris et dolor mitigatur. [5] Quae remedia si
tardius subvenerint, manum et brachium perungito, tum magno sensu
atque cautela in anum inicito in partem dextram et reversato in
sinistram; vesicam manu plena leviter premito, ut incipiat urinam
producere, sicque liberantur; valde premere contrarium est. [6]
Ex his autem causis passio ista descendit: si iumentum in opere
aut cursu magna parte diei cogatur et urinae faciendae spatium
denegetur, tunc a vesicae meatu usque ad veretrum nascitur tumor
et cum dolore egestionis foramen angustat. [7] E diverso si
iumentum exerceri solitum diebus plurimis steterit, indigestione
nascuntur spurcitiae ex humore, efferuntur usque ad vesicam,
compunctiones etiam et morsus urinali fistulae praestant; ex quo
stranguria plerumque contingit. [8] Ex perfrictionis etiam
indignatione dysuria assolet evenire, cum nimio rigore meatus
intumuerit: et ideo calefactionibus diversis frigoris solvenda
est celeriter iniuria. [9] Interdum ex indigestione hordei vel
cum aquam frigidam avidissime biberint, dolorem ventris animalia
patiuntur, et propter vicinitatem commota vesica stranguriam
sustinent. Aliquando et stercus pullinum, vel alia noxia in cibo
sumpta, cum inflationem fecerint, impediunt minctionem. [10]
Bestiolus etiam, qui appellatur buprestis, araneae similis, si
cum faeno devoratus fuerit, animal praefocabit. Aquam quoque
caeno vel limo turbidam si bibat, meatus impedit minctionis. [11]
Vermes quoque vel lumbrici si intestinum exulceraverint, vesicam
laedunt et dupliciter animalibus discrimen important. Quod his
deprehenditur signis: si animal quod tardius mingit latera sibi
scalpit vel terram mordet, scias eum vermium vel lumbricorum
dolore torqueri. [12] Cui hac ratione succurris: brassicae
subtilissima folia contundis et commisces vini boni cotulas IV,
et per sinistram narem infundis. Sulfur etiam vivum in pulverem
rediges et cum oleo totum ventrem animalis et veretrum
perfricabis; absinthium etiam largiter cum vino decoques et per
sinistram narem defundes. Laser quoque Syriacum et nitri pulverem
cum vino decoques et per os digeres. Inambulationibus et leni
cursu exercebis. [13] Tunc in locum mollem vel herbidum vel aquam
leniter labentem ad urinam invitabis. Facilius autem
provocabitur, si ubi aliud animal minxerit teneatur. [14] Quae
praemittenda sunt, ut veniatur ad curam. Aqua enim calida
diutissime lumbi foventur et renes, tunc avenam agrestem et vini
dulcissimi duas cotulas decoques et per sinistram narem colatum
defundes humorem; ficus praeterea optimas excoques in aqua
cotulas IV, mixtoque nitri pulvere similiter defundes. [15] Alium
quoque cum vino decoctum et per sinistram narem infusum producit
urinam. Memineris autem ex eo momento cum in hanc inciderit
passionem, hordeum ei subtrahendum penitus et potum; herbam
viridem vel farraginem ad substantiam dandam. [16] Sarmatarum
autem, quorum equitatus apud veteres plurimum valuerunt, usus
invenit, ut animalia a collo usque ad pedes involvantur de sagis
suppositisque carbonibus vivis addito castoreo suffumigentur, ut
totum ventrem testiculosque eorum castorei fumus vaporet; et
confestim detractis carbonibus cooperti deambulant et mingunt.
[17] Alumen scissum et sales fricato admixtoque oleo et melle
collyrium longum et tenue facito et in scapi ipsius foramen
inserito: continuo provocabitur. [18] Inde opopanacis quantum
digiti minoris extremitas est cum vino decoques et per narem
dextram dabis. Alii cepas acerrimas purgant et leviter contusas
tres aut quinque ponunt in anum, et sic deambulare faciunt. [19]
Ad urinam inventus est qui affirmaret, priores ungulas equi
ipsius radi et teri cum vini sextario et per nares infundi, ad
celeritatem minctionis physica ratione prodesse. [20] Betas
quoque et malvas decoques et aquam earum calentem cum melle ad
unum sextarium naribus infundes. [21] Si tempus virides denegat
cibos, faenum melicrato aspersum praebebis, vel sucum ptisanae
hordeaceae cum melicrato similiter dabis. Aliquanti rosmarinum
decoquunt et ex ea calida testes fovent. Cimicem etiam vivum in
aurem animalis mittunt, alium super naturam, qua mingit,
confricant; certissimum dicitur. [22] Porros decoques et sucum
eorum exprimes ad sext. I, et cum vini veteris hemina olei
acetabulum permisces et per narem dextram dabis, deambulatum
ducis. Vulgare sed verum est: lutum de via ex lotio cuiuscunque
equi factum vinoque permixtum et colatum naribus infundes. [23]
Apii radices cum vino aut melicrato decoctas praebebis, pulverem
quoque turis ovumque crudum cum vino dulci per os convenit dari.
Oleo et vino permixto et calefacto supra renes et ilia spongiis
confovebis. Ex melle quoque decocto et sale collyrium longum et
tenue foramini inditur, qua manat urina. Musca etiam viva loco
ipsi immittitur vel mica turis apponitur vel de bitumine
collyrium inseritur, ut provocet urinam.

 De ventris fluxu.  

[1] Quibus modis constrictus venter solvi debeat saepius dictum
est. Nunc exponendum est, quemadmodum solutus possit astringi.
Res enim haec animalibus nimis periculosa est, nisi velox
medicina subvenerit. Cuius necessitatis de experimento principale
remedium est balaustii semunc. ex vino austero vel aceto per os
defundere. Hordeum combustum ex vino austero dabis. Caryotas
tundes et gallas Syriacas et exinde datur potio salutaris. [2]
Talis quoque subvenit compositio: cerae unc. II, sordis lardi
lib. I, piperis semunc., piculae semunc. diligentissime tundes,
casiae unc. s. tritam pariter consperges, offas facies solito
minores, intinges in ceram remissam et sic digeres. Stercoris
ovilli denarios III aceti mulsi sext. I per cornu dabis. Herba
rubea trita restringit, si detur in vino. [3] Spongiam Afram
intinges in pice liquida, post combures, farinamque eius cum vino
austero defundes. Farinae triticeae heminam, sevi caprini unc.
I, lactis heminas II, Siculi vini heminas III pariter commisces
et digeres. Nitrum quoque, si potest fieri, virginem
diligentissime tritum et in pulverem redactum cum hemina aceti
semunciam dabis. Pulvis ex pumice cum vino in potu datus mox
medetur.

 De verrucis.  

[1] In folliculo vel in ano aliisque partibus corporis nascuntur
aliquando verrucae et vitium deformitatis important. Hac ratione
curandae sunt: lino subtili constringetur ipsa verruca, dein
causticum crudum imponetur et sponte decidet. Ferro etiam
praecidetur et cauterio leviter adusta sanatur.

 De vitiis coxarum.  

[1] Interdum iumentis misera fit coxa. Cui de venis femorum a
visceribus sanguis emittitur et in vase diligenter excipitur;
admiscetur etiam pulvis sulfuris, nitri, bacarum lauri et feclae
tritae, et contra pilos diutissime perfricatur, et per triduum
sic manere patietur. [2] Aqua etiam, in qua verbenae coctae sunt,
tepida ter in die fomentabis per dies VI: pedem, quem sanum
habet, clavo ferreo, vel si defuerit, spartea calceabis, cui
rotulam ligneam subicies et addita fasciola diligentissime
colligabis, ut suppositura illa faciente partis illius, quae
misera est, planam ungulam possit poliere. [3] Synchrisma etiam
perungues in sole, et non minus quam unam horam contra pilum
diligentissime confricabis. Si eiusmodi cura tardaverit, contra
coxae commissuram quatuor foraminibus cutem pertundito et pannos
vel lemniscos ex aceto et oleo sub cute per foramina traice per
triduum, post traumatico illinitos pannos diebus IX per eadem
foramina traicies. Interdum curabis, ut calida verbenacea utaris
et sic lemniscos subicias. [4] Undecimo quoque die lemniscos
educes et incretas locum, ut cutis ad pulpas adhaereat. Cum
cicatrices se clauserint, causticum impones. Hac ratione emota
vel eiecta coxa sanabitur. Sed si coxam eiecerit vel emoverit,
quod a mulomedicis dicitur filum laesisse, certior faciliorque
curatio rei inventa dicitur a barbaris. [5] Nam claudum animal in
sole constituunt, vino et oleo calefacto colefium ipsum, hoc est
iuncturam coxae, diutissime confricant, donec sudet. Tunc de
loro longiore vel funiculo grosso pravam coxam alligant. Vnus
animal capistro trabit, ut sensim currat, alius lorum vel funem
tenens laxum sequitur et subito, dum animal currit, recta ad se
coxam ipsius impetu retrahit. Si sonuerit, scias loco suo
redisse, et paulisper cessabis; post sensim deambulando
temptabis. [6] Et si rectum pedem ponat et non claudicet,
ulterius animal non vexabis, sed per triduum fomentabis de calida
verbenacea, post causticum induces. Quodsi prima die reponi
iunctura non potuerit, secunda die vel tertia simili ratione
coxam saepius trahes, donec revertatur ad locum. [7] Quidquid
autem vexatum vel motum fuerit aut ictu rotae aut quocunque alio
casu in prioribus vel posterioribus partibus vel gambis vel
articulis vel genibus, hoc anacollema constringit et solidat:
bulbos rufos XXX, cocleas vivas XXX, anagallici lib. I, herbae
plantaginis viridis manum plenam diligentissime contundis et
misces, additis tribus ovis, cum stuppa impones et colligabis:
laxata constringet et humecta siccabit.

 De laccis gambarum.  

[1] Si iumento laccae natae fuerint in gambis, his agnoscitur
signis: dextra ac sinistra ad similitudinem vesicae inflabitur
cutis. Curabuntur autem ratione, qua flegmina in genibus diximus
oportere curari. Est et alia medicina: lentem, quae super aquam
natat, colliges et contundes additaque veteri axungia colligabis:
vitium exsiccare perhibetur. Si gamba vel armus aut aliquis
locus ex ictu tumere coeperit, cretam Cimoliam et rubricam ex
aceto acerrimo macerabis et oblinies.

 De gamboso.  

[1] Si gambosum factum fuerit et recens passio est, de tibia
sanguinem emittito, lanam sucidam circa eum ligato. Cave ne
fomentes aut cauterio tangas: utrumque enim in tali curatione
contrarium est. Malagma cruda uteris; tertio die semper solvis et
curas. Cum videris animal profecisse, causticum inducis. Si quod
iumentum coxam fregerit aut supragambam, scias non posse curari,
quia ligaturam istae partes tenere non possunt.

 De his qui laeduntur a rotis.  

[1] Si iumentum rotae aut axis ictu fuerit elisum, in recenti
lanam sucidam ex aceto et oleo collinito per triduum, post ficum
duplicem et nitrum pariter terito et imponito, die tertio solvito
ac renovato. Si nihil profecerit, malagma tetrapharmacum
imponito per triduum. Si et ipsa tardaverit, imponito malagmam,
quae dicitur meliacinus, usque dum sanat.

 De syrmatico i, qui coxam subito trahit.  

[1] Syrmaticum iumentum his ostenditur signis: prodiens de equili
vel de loco, ubi steterit, coxam trahit et transversam ungulam
inflexa corona terrae superponit, unde et syrmaticum a
tragoedorum palliis dicitur, quae trahuntur. Sed quamvis alienata
horum vel emota coxa videatur, si super ipsum pedem cessim
repellantur, continuo emendabitur gressus, et sine claudicatione
rectus incedet. [2] Ex hac autem ratione contingit: si in
commissuram vertibuli ex corruptione corporis vel ex perfrictione
natus humor intraverit, tunc se defundet ad nervos et eos reddit
immobiles et velut alienatos. [3] Qui hac ratione curantur.
Sanguis desub gamba detrahitur copiosus, in quo admisces salem,
adarcen, sulfur, mannam turis, feclam, nitrum, bacas lauri aequis
ponderibus: tunsa omnia atque cribrata vino quoque veteri et
oleo miscebis cum sanguine ipsius. Qua unctione praeparata post
inflationem inlinies. Coxam calida, in qua verbenae decoctae
sunt, interposito triduo diutissime confovebis, post unctionem
renovabis. [4] Si ex hac re plenam non receperit sanitatem,
mittis eum in sudis et post sanitatem vulnerum ures cautere in
ipso vertibulo similiter, ut in sciatico fieri consuevit.
Quaecunque autem de ozaenis ceterisque vitiis articulorum vel de
ungulis priorum pedum dicta sunt, eadem scias etiam in
posterioribus debere servari.

 De morbo alienato ex quo refecta animalia moriuntur.  

[1] Alienatum morbum auctores vocaverunt, quotiens haec signa
procedunt: patentes oculos animal habebit nec sentiet hominis
adventum; quibus et labia et ipsa orificia intumescunt, quasi ab
aliqua bestiola contacti sint. Quem morbum alii auctores arabum
nuncupaverunt. [2] Est autem nequissima passio, primum quod
pestifero transitu contagionem spargit in plurimos, deinde quod
imperitos decipit specie sanitatis. Nam refecta et bene curata
animalia subito ex hac passione inflata moriuntur. Alienatus
autem et maleus vocatur, alienatus quod animalibus eripit sensus,
maleus quod pestilentia internecivum contagium facit. [3]
Plerumque autem vermibus viscera interna consumit. Quorum morsu
pertuso aqualiculo, animalia suffocata subito moriuntur, sed si
velocior medicina succurrat, hac ratione sanantur: de cervice
sanguinem detrahes; potionem compones eiusmodi: [4] anagallici
lib. I, hyssopi lib. I, abrotani selib., aristolochiae rotundae
selib., manna croci unc. III, absinthii erratici unc. III,
trixaginis unc. III: quae omnia contundes et cernes, ex aqua
mulsa copiose decoques et animal aegrotum diebus plurimis
potionabis. [5] Sed quia plerumque huius aegritudinis pestilentia
transit in proximos, totum gregem, si inciderit, ut singulas
heminas singulis degeras, potionare te convenit, frequentissimis
etiam suffumigationibus stagnare pariter et curare, sicut in
maleo superius constat expositum. Quibus usque adeo mutanda sunt
pascua, ut, si fieri potest, in aliam transmittendi sint
regionem. Nam qua transeunt, labris et ipso anhelitu inficiunt
universa. Velocius autem curabuntur, si separati fuerint atque
translati.

 De roborosis.  

[1] Roborosa passio dicitur, quae animal rigidum facit ad
similitudinem ligni. Cuius haec signa sunt: totum corpus
astrictum, extensae sunt nares, aures rigidae, immobilis cervix,
os constrictum, caput extensum, colligati armi vel crura, pedes
etiam constricti, ut nulla commissura flectatur: cuius caput si
erigere volueris, terrigiis oculi praecluduntur, spina
praerigida, et ideo distendit et erigit caudam, ut eam flectere
aut movere non possit, dura ilia, astricti renes; cubare penitus
non potest. [2] Contingit autem haec passio ex nimia perfrictione
vel spasmo nervorum vel tremore, unde et tetanici dicti sunt.
Plerumque in hanc valetudinem incidunt, qui, cum ab igne castrati
fuerint, negliguntur et inambulantes frigore laeduntur. [3]
Quorum nervi recenti dolore et frigore compellente spasmum
patiuntur et obdurescunt in robur. E diverso etiam altius quam
expedit in pedibus usta iumenta vel quoquo alio loco contractis
nervis patiuntur spasmum et robur incurrunt. [4] Ex nivibus
quoque vel pruinis aut si in nimio rigore sudabunt vel ex calidis
stabulis producuntur in frigus, fieri assolent roborosi. Sed si
a posteriore parte fuerint deprehensi, ut morbosus desidat in
lumbos, opisthotonici fiunt; calefactionibus tamen unguentisque
curantur. [5] Si quos vero robur a priore parte comprehenderit,
ita ut os aperire non possint, desperandi sunt, quia constrictis
dentibus fame perire coguntur. [6] Qui autem ex toto corpore
aequaliter prenduntur ita ut ex aliqua parte os valeant aperire,
tam diu unctionibus calidissimis perfricandi sunt, donec sudent,
opertique sagis plenioribus loco calidissimo statuantur ignisque
iuxta eos fieri consuevit sine fumo, ut amplius sudent. [7]
Surculi quoque laurei validiores in os eorum inter molas
mittantur, ut rodendo eos agitent maxillas et calefaciant. Fabam
quoque solidam cum bacis lauri mixtam ieiuno dabis; aquam quoque
calidam offeres ad potandum ventremque ipsius cum mulsa calida
admixto castoreo clystere purgabis, oleumque optimum cum suco
ptisanae mixtum per narem sinistram defundes. Hordeum emolitum
cum furfuribus admixtum dabis ad substantiam, donec sanetur. [8]
Aliquanti dixerunt oportere eos aere candenti in arena fluviali
vel maritima colligatos obrui, ita ut caput eorum extet et nares,
et tam diu retineri, donec sudent. Sed ex suprascripta cura
saepe plures constat esse sanatos. [9] Quod si ex hac re non
profecerint, ures eis cervicem dextra sinistraque decussatim,
saccellionem ex furfure super totum tergum calidum impones per
triduum. [10] Et hac unctione cotidie uteris in sole, si
caluerit, vel in calidissimo loco: cerae lib. I, afronitri lib.
I, resinae terebintinae selib., galbani selib., castorei selib.,
opopanacis selib., piperis unc. I, medullae cervinae unc. I, olei
veteris quod sufficiet, vini veteris optimi quantum opus fuerit
admisces et uteris. [11] Praesens tamen experimentum atque
remedium est, si picem liquidam cum oleo et vino veteri decoquas
calentique medicamine iumentum perungas; ex qua unctione etiam
auriculas cum oleo liquefacto oportet infundi, ut sanitas matura
proveniat. [12] Sed ut venae eorum calefiant intrinsecus et
conceptum frigus exsudent, necessaria potio est, quae roborosos
tetanicos et opisthotonicos salubriter curat: dauci seminis unc.
II, cumini Alexandrini unc. II, agallici, castorei, abrotoni unc.
sing., trixaginis unc. II, mannae croci unc. I, hyssopi unc. I,
piperis albi semunc., [13] quae omnia diligenter tunsa atque
cribrata redigantur in pulverem, ex quo bina coclearia lassis et
periculose se habentibus cum suco ptisanae tepidae propinantur:
fortioribus vero cum vini veteris calida hemina defunduntur in
os, nunquam tamen sine oleo, propter leniendam potionis
austeritatem et canalem faucium mitigandum. [14] Alii auctores
eiusmodi passionem hac dicunt ratione curandam: de temporibus
sanguinem detrahes excipiesque diligenter; adiecto nitri pulvere
sale atque castoreo animalia perfricari et loco calido statui
oportere atque hanc offerri potionem: lac caprinum, rutam, bacas
lauri, piper album, oleum et fabas solidas; hordeumque etiam
datur, ut agitet edendo maxillas. Die tertio de cauda sanguinem
tollunt et renes calidis unctionibus fovent. [15] Interdum etiam
in balnea intromittunt animalia, ut diligentius concalescant;
dant etiam cotidie potiones. Fustes quoque vel de salice vel de
robore in os mittunt, ne maxillarum usus indormiat. Si melius
habere coeperit, post XII dies coopertum exercebis ut sudet. [16]
Si ista non valuerint, uteris superius declaratis. Plerique
asseverant ficulneas frondes roborosis oportere praeberi, quae
naturaliter calent, potionem quoque per os dandam: opopanacis
unc. II, storacis unc. III, gentianae unc III, mannae croci unc.
III, murrae scrup. I, piperis longi scrup. II cum vino veteri
tepido atque ad cornu digerere. [17] Hac etiam unctione ad
curandum robur vel expellendum frigus utuntur: cerae lib. I,
resinae terebentinae unc. VIII, opopanacis unc. II, medullae
cervinae unc. II, storacis unc. IV, bacarum lauri selib., olei
irini prout opus fuerit: quae omnia in unum adiecta in aqua
decoquunt et perfricantes inungunt.

 De hydropicis.  

[1] Hydrops non levius animalia quam homines frequenter infestat.
Vitalibus namque vitiatis, cum digestio ciborum plena non
provenit, humor noxius perniciem corporis tumoremque consuevit
inferre. Quam valetudinem haec signa demonstrant: [2] turget
venter, et crura testiculi scapulae lumbi latera et tergus
inflantur usque eo, ut nec in capite eius appareant venae. Cui
cum sub lingua tetigeris, subtussiet. Hunc ambulationibus
brevibus opertum gravioribus sagis, donec sudet, exercebis in
sole et adversum pilos per totum corpus postmodum confricabis,
[3] cibum daturus radices cum foliis suis, quia et purgationem
faciunt et vitio medentur; faenumque conspersum aqua nitroque
praebebis, die ac nocte maceratos lupinos in aqua rursumque
siccatos praebebis in cibo. Radices quoque vel folia cucumeris
silvatici, quae ventrem commovent, eidem dabis, ut purges. [4]
Quae curatio si morabitur sanitatem, evocandus est humor. Quatuor
itaque digitis ab umbilico ad veretrum versus sagitta punges, ut
peritonaeum ipsum rumpas; sed cave ne intestinum tangas et
animal perimatur. Subicies fistulam centetalem et patieris
humorem currere quantum existimaveris necessarium; quem in vase
excipies. Cum fistulam abstuleris, duo vel tria grana salis in
plagam inseres, ne claudatur et super emplastellum impones. [5]
Alia vel tertia die quasi epaphaeresin facturus denuo fistulam
appones, humorem eicies, donec per partes totum exsicces. Tunc
vulnus curabis solemniter potionesque catharticas per os
frequenter digeres. Inter dies usque ad sudorem exercebis. Quanto
fortior esse coeperit, tanto diligentius est curandus et semper
abstinendus a potu, ut tepidum et modicum ad substantiam bibat.

 De fartosis.  

[1] Fartosi quoque talis est passio: iumentum cum biberit,
inflatur et sufflat. Hac id ratione curabis: cineris vel lixivae
sext. I plantaginis semen unc. V conteres et cum vino dabis et
oleo celeriter, usque quo residat inflatio. Alii auctores
asserunt ab umbilico duobus digitis contra pectus plagam fieri
debere et fistulam poni et educi humorem vel aquam noxiam usque
ad sextarios IV vel amplius, si maior est tumor. [2] Sed cautius
est per partes saepius tollere, ne repentina exsiccatio periculum
faciat. Potionibus utendum esse dicunt, quae urinam moveant;
frequenter etiam fricandus est, ut sudet; pro faeno gramen
accipiat et pro hordeo cicer infusum. Prodesse etiam dicunt, si
inter pigmentarios frequentissime deambulet animal, quia diversi
odores latenter pulmonibus prosunt. [3] Dant etiam huiusmodi
potionem: petroselinum et malum granatum contundunt et cum vino
veteri per os digerunt. Apium quoque, quantum appetere voluerit,
offeres ad edendum. Asparagi silvestris radicis unc. II cum vini
veteris sextario decoquunt ad tertias ut redeat ad heminam et per
os digeres.

 De Tympaniticis.  

[1] Tympanites quoque hydropi similis est, sed aliis agnoscitur
signis. Venter quidem ei erescet ut hydropico et cervix fit
rigidior; sed nec testiculi nec crura intumescunt. [2] Convenit
itaque tympanitico calidum cinerem cum liquamine optimo in panno
vel linteolo umbilico vel ventri supponere et fasciis colligare;
sed a pluribus animal tenendum est, ne colluctando demoveat
ligaturam. [3] Radicem panacis, sil Gallicum pariter conteres,
cum oleo et vino tepefactum per cornu faucibus digeres. Praeterea
thymum silvestrem et argium in vino decoques et singulas heminas
per triduum dabis. [4] Tympaniticum etiam haec signa monstrant:
ciborum bibendique fastidium, exiguus somnus aut nullus. Si per
nares mucos coeperit mittere, desperabis; si mundas nares
habuerit, hac ratione curatur: cremorem ptisanae et defruti binos
cyathos per triduum dabis tepidos. [5] Praeterea hyssopi unc. IV
alium viride manum plenam, palmas n. XX, faeni Graeci cyathos
VI, aquam cisterninam et vinum odoratum vetus pariter admisces,
diligentissime decoques et potionem per triduum dabis.

 De lienoso.  

[1] Lienosi ut manifestum est periculum, ita manifesta sunt
signa. Nam oculi invertuntur, suffusi sunt sanguine, tardius
ambulat, collum habebit extensum, qui fit deterior et rigidus.
[2] Quae passio principium indicat roborosi, quorum latera
intumescunt sive cervicis media spina ad similitudinem alvei fit
concava, astringuntur aliquando maxillae. Quod vitium consuevit
inferri ex nimia perfrictione, cum animalium dorsa aut frigore
aut pluvia aut grandine caeduntur aut nivibus. [3] Quius ista
curatio est. De cauda parum sanguinis demes: nam si amplius
sustuleris, infrigescit et rigori additur rigor; admisces in eo
merum et oleum, calefacies, statim dorsum et cervices perunges,
saccellum quoque ex furfure calido impones, ut totam spinam
tenere possit et lumbos. [4] Altera die extergebis diligenter et
unctione eadem perfricabis. Supra quam similiter cum furfure
calente saccellum pones, hoc usurus unguento: medullae cervinae
lib. I, mannae turis unc. III, dipli unc. III, castorei unc. III,
opopanacis unc. III, apochyma unc. III, resinae terebintinae
unc. II, resinae frixae unc. III, cerae lib. I, olei laurini unc.
V, olei cyprini lib. I, olei daucini sext. I. [5] Ex his sicca
quae fuerint, tundes et cribrabis, cetera supra carbones solves,
quibus creta admisces et leviter decoquis; in vase novo, uncturus
cum necessitas postulaverit, reponis ac servas. [6] Hac quoque
potione intrinsecus curabis: absinthii unc. I, aristolochiae unc.
III, betonicae unc. I, petroselini semunc., trixaginis unc. I,
turis masculi unc. III, castorei unc. II, mannae croci unc. II,
contunde pariter et cerne, ex aqua mulsa et oleo diffunde per
fauces, absque dubitatione curabis. [7] Alii auctores asserunt
sanguinem de brachiolis detrahendum, abstinendum animal ab
hordeo; alium, nitrum, marrubium aequis ponderibus tritum cum
absinthio Pontico et cum vino austero per os dandum. Cum biberit,
deambulet, spongiis calidis foveatur, pressa manu diutissime
perfricetur. Si ventris permanserit tumor, pectus cauteribus
inurendum est. [8] Post quintum diem ternos digitos ab istis hac
atque hac inurendum est iterum; observabis autem, ne venam forte
comburas.

 De emplectico.  

[1] Emplecticus autem, quia similem sustinet passionem,
perfricandus est unctione superius nominata et, si necessitas
postulaverit, inurendus.

 De fragmatico.  

[1] Si fragma inciderit iumentum, his agnoscetur signis:
febricitabit, oculos introversus reducet, aures tensas habebit et
rigidas, terram pedibus tundet. Quod hac ratione curabis:
sanguinem detrahes de matrice adiunctoque oleo et vino
tepefacies, totum iumentum contra pilum diligentissime
confricabis, loco tepido statues, et curasti.

 De eo qui aquam timet.  

[1] Aliquando iumenta aquam timent, quae dicuntur hydrofoba.
Signa huius haec sunt: venas omnes habebit extensas, sudabit
suffusis oculis, tremorem frendoremque patietur, illidet se
parietibus, ex qua passione converti consuevit in rabiem. [2] Cui
hac ratione succurres: sanguinem ei de inferioribus detrahes et
a cibariis abstinebis, in loco clauso ut lumen videre non possit
constitues, magno silentio aquam in situla vel alveo ita apponis,
ne audiat sonitum; manipulum rutae conterito et bacas lauri n.
XV, olei rosei selib., aceti unc. I commisceto, aures et caput
diligentissime perunges; sanabitur.

 De spasmoso.  

[1] Spasmos certum est animalia sustinere. Quae necessitas his
declaratur indiciis: subito concident et articuli eorum extensi
sunt, et toto corpore palpitant; aliquando etiam de ore spumam
mittunt. Cui escam porriges pusca nitroque conspersam, cucumeris
quoque silvatici pulverem et nitrum tritum per dies VII in
potione dabis ut purget. [2] Sanguinem quoque marinae testudinis
dimidiam cotylam, aceti tantundem, vini tantundem, laseris
aliquantum pariter admisces et suffundes in nares. Vtile dicitur
si oleo aceto nitro terga eorum frequentissime confricentur.

 De epilepsia.  

[1] Quadam ratione lunatica animalia sicut homines repente
corruunt et intermoriuntur. Quorum ista sunt signa: iacentia
contremiscunt, salivae per os effluunt, desperata pro mortuis
repente consurgunt et pabulum appetunt. Cartilaginem narium eorum
digito tentabis: quanto frigidiorem inveneris, tanto plus
casurum scias; si minus frigida fuerit, rarius cadet. [2] Cuius
ista curatio est. De cervice ei copiosum sanguinem detrahes, post
quintum diem de temporibus tolles, loco calido tenebrosoque
constitues, totum corpus thermanticis confricabis unguentis,
cerebrum quoque eius et auriculas pice liquida cum oleo laurino
mixta perunges et mittes intrinsecus; [3] caput etiam aluta vel
cerebellari communies; potionem autem dabis eiusmodi: silei
radicem unc. II, panacis radicem unc. I, diagridii unc. I,
cucumeris silvestris unc. I: quae omnia bene trita commisces, cum
mellis sext. I decoques, ex quo cocleare plenum in aquae calidae
sextarium et olei drach. III mittes et per os defundes. [4]
Caput quoque eius saepe curabis. Radicem Dianariam, id est herbae
Artemisiae, in pulverem rediges et per fistulam naribus
insufflabis. Radicem quoque lasaris tunsam si naribus defuderis,
eadem ratione proderit. Si autem passio perduraverit, caput ei
ures, ut apioso fieri consuevit.

 De eo qui aquam revomit.  

[1] Animalia saepe aquam revomunt quam biberant. Quae passio de
nimia perfrictione descendit, cum stomachus paralysin ex frigore
sustinet. Sed hac ratione curantur: sanguis de cervice
detrahitur, potiones thermanticae propinantur, unctionibus
calidissimis armi pectusque confricantur, purgatur cum naribus
caput, et si necessitas postulaverit, sinapizantur.

 De sideratico.  

[1] Sideraticia iumenta dicuntur, cum venas vacuas percusserit
frigus aut aestus aut impleverit cruditas aut ieiunia bulimum
fecerint. Redditur enim stupidum animal et titubans ambulabit.
Quod mollibus cibariis lenissimisque potionibus curari oportebit
ita: unc. I lasaris et heminam mulsae sucumque ptisanae aliam
heminam miscebis; et si ex frigore causa est, cum vino et oleo
tepidum dabis; si ex aestu, cum rosato praebebis; si ex
cruditate, abstinebis a cibo; si de bulimo, escas offeres
largiores.

 De percusso a sole.  

[1] Sol quoque canicularis ardentium animalium percutit cerebrum,
quibus de temporibus sanguis emittetur et simili ratione
curantur. His autem ostenditur signis, quia deiectum caput
portare coguntur.

 De cruditate.  

[1] Cruditas iumentis aegritudinem generat, quae hac ratione
dignoscitur: modo in unam partem, modo in alteram ambulant et
inclinant se. Quorum ista est medicina: sanguis eis de cervice
detrahetur, a potu et cibariis abstinentur. Si aestas est,
refrigeratorias accipient potiones; non parum etiam natare
compellitur.

 De bulimo.  

[1] Bulimum animalia sustinent frequenter ex fame, aliquando ex
lassitudine. Cuius ista sunt signa: oculi interius fugiunt,
incertus est visus, corpus tremebit. Qui hac ratione curandus
est, ut primo omnium defricetur ex vino oleoque tepefacto, tunc
panis mundi mollem partem vino infundes et cum eodem confricabis;
si chylon feceris, per cornu faucibus digeres: reparabitur.
Quodsi permanserit bulimus, similae heminam cum sextario vini
infundes et per cornu digeres. Quodsi iter agens inciderit
bulimum, ubi necessaria desunt, terram vivam faucibus infundes
aut offas facies et per os digeres.

 De anhelitu.  

[1] Quodsi ex anhelitu inflatio contigerit, cuius causae ratio
reddi non potest, puscam calidam cum spongiis cerebro eius
appones et pectori et in aures oleum laurinum mittes,
frigidissimo loco eum constitues, nares quoque titillabis, ut
frequentius sternutet: quo facto statim exhilarabitur.

 De aestu.  

[1] Si aestuaverit animal et defectionem patietur, brassicae
folia cum apio contundes et cum vini sextario permiscebis et per
narem sinistram infundis. Si vero fortius aestuaverit,
petroselini, ormini, dauci, silis Gallici, abrotoni, alii,
scinoanthus aequis ponderibus tunduntur et cum aqua mulsa data ab
aestu relevant. [2] Quodsi ita his membra defecerint ut
concidant, quibusdam placet abstineri eos a potu et sitientes in
aqua frigida una hora stare, et continuo reparantur. Alii
dixerunt hordeaceam farinam cum vino per cornu faucibus infundi.
Plerique experti sunt triticeam farinam cum aqua frigida datam
continuo profuisse vel certe tria ova cruda cum puleio et pusca
oleoque permixto faucibus infuderunt.

 De paralytico.  

[1] Paralysin ad similitudinem hominum iumenta patiuntur, quae
his ostenditur signis: ambulabit pravus in latere ad
similitudinem cancri, cervicem incurvabit, ut solent habere
quibus fractae sunt, rectos pedes mittere non potest; si
coegeris, parietibus se illidunt, cibum autem et potum non
recusant. Hordeum autem ipsius udum semper apparet. Hac
observatione sanabitur. [2] Sanguis ei de temporis parte
contraria, non qua contractus est, tolletur, unctionibus
thermanticis perfricatur cervixque eius assidue corrigitur usque
eo, ut critellis ex ligno appositis contracta cervicis pravitas
dirigatur. Loco autem calido stabulatur sicut roborosus; cui
ipsae potiones dantur. [3] Si parum tot medelarum adiumenta
profecerint, cervices eorum uruntur, non qua contractus est, sed
ex parte contraria: de cautere accipiet palmam ab armo usque ad
verticem auriculae, et in tempore uritur ad mensuram semissis, in
alia autem parte temporis quasi stellam parvulam cauterio facies
et in parte renum usque ad mediam spinam virgulam dabis
solemniter, et curasti.

 De intrinsecus rupto.  

[1] Iumenta nimio saltu vel cursu aut ruina cum aliquid
intrinsecus ruperint, vulsant. Quorum ista sunt signa:
stranguriam patiuntur, excreasunt etiam purulentum et quotiens
volutata fuerint, non revolvuntur nec se excutiunt. Et si recens
ruptura fuerit, sanguinem magis excreabunt quam pus. Quae
curantur glutinosis et lenibus cibis. [2] Talem etiam accipiunt
frequentissime potionem: turis masculi unc. I, opium unc. I,
heliotropium quod intubum agrestem vocamus unc. I, rutae unc. I,
quae omnia diligenter trita cum vino austero quatuor mensuras
Atticas per dies singulos dabis ad cornu, donec intus quae rupta
sunt glutinentur.

 De insania.  

[1] Animal nonnunquam invadit insania, ut praesepium frangat
seque morsu laceret; impetum etiam in homines facit ut fera,
auribus micat, oculis erit attentis et splendidis, ex ore egerit
spumam. Quem caute, ne medentem laedat, diligenterque
constringito. Sanguinem de cervice et de cruribus ei detrahito
rursumque in tenebris contineto, donec appetat cibum. [2] Cum
coeperit ad patientiam revocari, sucum cicutae unum acetabulum et
aquae unam heminam admisces et per os defundis. Post rutam
conterito et supra cerebrum ponito, caputque lanata pelle
constringito curaturus ut calide stabules. Talis quoque potio
equis subvenit rabiosis: bacas lauri IX, olei purgati grana XX in
unum diligentissime conteres et cum vino veteri candido per
narem sinistram inicies.

 De pletura.  

[1] Si animalia, dum sudant, hordeum comederint vel ipsum hordeum
novum fuerit quia vehementius calet vel copiosus quam oportet
otiosa pascuntur, absque dubio indigestio et pletura comitabitur.
Quae passio his agnoscetur signis: sudabit, inligati sunt armi,
ambulabit incertus. Sanguis ei de cervice detrahetur, aceto
oleoque permixto totum corpus diligentissime confricatur, levibus
ambulationibus exercendus est et ab hordeo penitus abstinendus.
[2] Cui eiusmodi subvenit potio: brassicae folia contundes
sucumque exprimes, murrae pulverem, parum liquaminis et vinum
vetus optimum misces, quod per triduum per os defundes; ita
digestio et sanitas consequetur. Aliquanti praecantatione tentant
afferre remedia; quae vanitas ab aniculis solis diligenda est,
cum animalia sicut homines non inanibus verbis, sed certa medendi
arte curentur.

 De passione pulmonum.  

[1] Pulmones ut integri praestant substantiam vitae, ita vitiati
periculum afferunt mortis. Quorum dolor manifestis declaratur
indiciis: stertet et tussiet graviter, excreabit etiam
purulentum. Si aegritudo longior fuerit, de prioribus claudicabit
pedibus, gravem foetorem naribus expellet, difficile se
collocat, sed febriens praesepio incumbit, corruptum
assellabitur. [2] Aliquando in corpore ipsius similia furunculis
tubercula nascuntur. Quorum aegritudo difficilis, sed hac potione
curanda est: turis masculi unc. I [hyssopi unc. II, folii unc.
I] mannae croci unc. I, murrae unc. II diligenter tundis et
cribras, ex quo pulvere unum coclear cum tribus ovis et aquam
temperabis et defundis per os. Si cibum non appetit, pro aqua lac
caprinum miscebis et addito mellis cocleario propinabis. [3]
Sucum quoque ptisanae cum oleo roseo et pulvere superius
comprehenso vel ovis per os dabis ad cornu. Offas quoque ex
duobus sextariis farinae triticeae et ex uno ervi pollinis
facies, quibus admiscebis ex suprascripto pulvere quinque
coclearia; ex lacte etiam cuiuscumque pecoris eam consperges.
Salutare est, si septenas diebus singulis digeras, quas cotidie
ad substantiam dabis, donec cibos tentet appetere. [4] Cui omnem
escam propter fastidium viridem oportet offerri, et contrario
lenticulam vel triticum cum hordeo torrefactum cum palea dabis,
ut quidquid ex diversitate ciborum voluerit eligat. Lac tamen
recens cotidie ei convenit dari. Deambulet plurimum; ubi coeperit
convalescere, ad exercitium revocandus est. Si lac defuerit,
aquam, in qua ervum prius lotum die ac nocte permanserit, dabis
ei bibere. [5] In causa pulmonum de cervice vel de palato his
sanguis aufertur, quibus nec fastidium evenit et fortiora sunt
corpora. Cineres quoque ulmi loti et infusi in aqua cum vino
veteri optimo odorato heminas singulas miscebis et dabis. Quodsi
vehementius vexabitur et aegritudo transierit in morbum: radicem
lentisci, turis drach. II, murrae drach. I, croci semunc. contere
diligenter et suffunde cum vino. [6] Sunt et ista remedia: uva
alba in ore equi frequenter exprimetur, semen radicis datur in
vino, amygdalae frixae cum aqua offeruntur. Sed est alia
efficacior potio: cardamomum. unc. II, costi unc. II, cinnamomi
unc. I, eryngii radicis unc. II, cassiae unc. II, storacis
semunc., quae omnia, si validior et sine febre fuerit, cum vino,
si febriens, cum suco ptisanae per os dabis.

 De orthopnoico i. plagiorigido.  

[1] Orthopnoicum iumentum his agnoscitur signis, ut etiamsi
trahatur ambulare detractet: anhelat graviter, frequenter
suspirat, runcos ducit, ilia suspendit, dum manducat tussit. [2]
Ex quo vitio difficile liberatur, licet in longum protrahat
vitam. Pulmo enim eorum contrahendo se comburit, unde et macies
cum morte insequi consuevit. [3] In recenti tamen hanc curam
festinanter adhibebis: sanguinem de pectore detrahes et mero
oleoque permixtum atque calefactum perunges. Lixivum quoque
diligentissime tritum et cum oleo optimo temperatum per nares
diebus V continuis eidem digeres. Potionem postmodum dabis:
sinapis Alexandrini frixi, sulfuris vivi, murrae, cardamomi
species aequis ponderibus contundes et cernes, cum melle optimo
decoques. [4] Ex quo medicamento ad magnitudinem nucis in vino
nigro calido dilues et cotidie per os potionabis. Alii murrae
unc. II, sulfuris vivi unc. I, nitri semunc., picis liquidae
pusillum deterunt additoque melle et vino vetere odorato candido
per nares saepius infundunt. [5] Curabis autem ne algeat,
temperabis exercitationibus ut sudet: et non solum in potione,
sed etiam in faeno nitrum cum melicrato aspersum semper accipiat.

 De opisthotonico.  

[1] Opisthotonici quoque similis passio indicatur. Orthotonicus
est, qui totus est rigidus, opisthotonicus, cui in posterioribus
partibus morbus insederit. Cuius ista sunt signa: aures rigidas
habebit, collum extensum, oculi minores, tensa pellis in facie,
labra gravia, ut oscitare aut os aperire non possit, cibum
potumque fastidiet, et cauda fit rigida, gressus incertus, membra
distensa, difficile progreditur et frequenter in posteriorem
recidit partem, unde et opisthotonicus nominatur. [2] Quod genus
passionis hieme curare difficile est, aestate autem si
diligentior fuerit cura obtinebis. Quae passio per aestatem his
nascitur causis, si iumentum ardentissimo fuerit sole percussum,
vel si in itinere, ex priore claudicans pede, coactum fuerit
ambulare vel currere et vehementius sudaverit; ex dolore vel si
armum laeserit vel supra ipsum iacuerit, ut armus indormiat. [3]
Hieme autem, cum de itinere vel de exercitatione venerit cum
sudore et steterit sub divo in frigore aut in loco humecto aut in
marmorato vel in tessellato, vel si frigore maxillae
obdormierint, tunc ista aegritudo contrahitur. [4] Cui hac
ratione tentabis succurrere: adipis porcinae lib. II, piperis
triti drach. I, cerae lib. I, resinae terebentinae selib., olei
veteris lib. II pariter decoques et calidissime totum animal
perunges. [5] Multi ervum decoquunt calentemque aquam capiti
ipsius languentis infundunt. [6] Alii in stercore ipsorum calido
obruunt aegrotantem, ut languorem exsudet. [7] Plerique colligata
iumenta commodum credunt arenis sole ferventibus operire. [8]
Haec quoque potio traditur salutaris: piperis triti grana X,
cedriae pondus scrup. III, nitri olcen unam, mixturae laseris
Cyrenaici globulum ad magnitudinem fabae trita atque permixta,
addita olei floris hemina et vini veteris summi sextario, bis in
die per os digerunt. [9] Expertum dicitur sanguinem bubulum
calidum et fumantem, sed moderate per cornu faucibus infundere.
Quodsi forte defuerit, turis cribrati et salis triti ternas olcas
cum vino optimo prodesse dixerunt. [10] Calidis medicamentis
animal expedit dum sanetur perungi. Adipis quoque porcinae
recentis colatae quantum existimaveris, cum oleo optimo et vino
summo et melle commisces et ad carbones decoques ac per nares
infundes. Malagma quoque de calidis speciebus in carbonibus cum
oleo cyprino vel communi, sed veteri, solvitur et perungitur.
[11] Post curam operitur sagis, et in sole calido exercetur a
sessore tripodans, usque dum sudet. Post sabanis validioribus
abstergetur et denuo unctum operitur, pice quoque liquida admixto
oleo perungitur et exercetur: non tamen nimia pix sit, ne corium
laedat. [12] Nonnulli iam validioribus de cervice sanguinem
detrahunt. Plerique in balneum ducunt: calidissimis potionibus
curant, id est lasare, cymino, aniso, oleo, bacis lauri, ex
quibus cotidie aliquid cum vino ministrant. [13] Unctionibus
quoque istis utuntur: cerae lib., resinae unc. IV, opopanacis
unc. II, medullae cervinae unc. II, olei storacini unc. III, olei
laurini unc. IV, quae omnia decoquunt, et in sole aut in loco
calido perungunt. [14] Alia quoque unguenti compositio talis est:
bacas lauri sext., cumini sext. II, sulfuris vivi unc. III,
galbani unc. III, resinae unc., olei sext. II, quae omnia
decoques et uteris.

 De lethargico.  

[1] Lethargici quoque iumenti ista sunt signa: iacebit semper et
dormiet, neque cibum appetet neque potum; cum excitatum fuerit
continuo gravatur et se proicit, macescit; quamcunque ei dederis
potionem tanquam dormitans vix suscipiet. Quem hac ratione
curabis. [2] Substernito in stabulo ubi stratum cubet. Cui caput
fomentabis ex calida cum puleio decocta, postmodum perunges oleo
cum adarce trito, ita ut caput eius et aures infundas, ea usurus
potione: camomillon Illyricon et herbam Artemisiam in aqua
decoques, ex qua cotidie binas cotylas propinabis. [3] Cui et
pedes priores frequenter fomentabis calida: solet enim haec
passio ab strictura pedum contingere. Est quidem periculosa
curatio; cuius ista sunt signa: oculi eius lacrimabuntur quasi
lippiant, in praesepe incumbit, dormitat, a posterioribus
ambulans nutat et totus gravatur. [4] Cui sanguinem detrahes de
pede priore dextro et de femore sinistro, ex quo eum perunges.
Herbam Artemisiam contusam et cribratam dabis cum lixivi sextario
et olei cyathis duobus per triduum; quarta die intermittes.
Quodsi cibaria non appetit, ervum mollitum ex aqua tepida bibat.
[5] Si minus profecerit, lini semen cum aqua in olla decoques et
heminas singulas per dies singulos dabis addito melle quod
sufficit. Quae potio etiam febricitantibus prodest.[6]
Lethargicum animal frequenti excitatione prohibendum constat a
somno. Assidua quoque iniungenda est ambulatio, si ante omnes
pedes eius miseris in fomentum. Nam furfures sale et aceto
permisces et calentes ungulis adpones. Farinam quoque triticeam
cum tritis salibus et puscae sext. I faucibus infundes. [7]
Herbam Artemisiam tunsam cum oleo et modico lixivo dabis ad
cornu. Abstinebis ab hordeo et fabae solidae sextarium porriges
ut vigilet, donec duriori edometur cibo. [8] De cervice quoque
sanguinem detrahes. Depletum hac potione curabis: acori Pontici
unc. III, calami Syriatici unc. II, spicae nardi unc. II, radicis
capparis unc. II, tunsa et cribrata miscebis et terna coclearia
cum sextario aquae tepidae dabis in potu. Nunquam frigidam nec
nimium calidam, sed tepidam parum ad bibendum semper accipiat,
assidue flagello excitandus aut voce, ut vitium timore deponat.

 De morbo regio i. aurigine.  

[1] Si quod iumentum morbum regium habuerit, his agnoscetur
signis: utrique oculi virides fiunt, cervicem inclinatam habebit
in dextram partem, de pede sinistro videbitur claudicare. Cuius
ista curatio est: loco tenebricoso, ubi lumen non possit videre,
claudetur et operietur sagis ita, ut nec oculi eius appareant.
Bis in die oleo et vino tepido ungetur atque defricabitur. [2]
Lapides molares non minus pondera V in ignem imponuntur, animalis
caput copulatur ad pedes; cum bene canduerint, sub eius naribus
apponuntur et perfusi oleo suffumigant os nares et oculos, ut
morbi virus exsudent. Quod per VII dies continue est faciendum.
Tali etiam ratione succurretur: sanguine caprino et lacte ovillo,
sil Gallicum, costo oleoque pariter admixto potio conficietur,
quae per dies XII dabitur.

 De bili i. coleribus.  

[1] Sed interdum bilis, quae colera appellatur vulgo, solet
iumenta vexare. Quae passio his declaratur indiciis: commovetur
ac volutatur ut strophosus. Sanguinem ei de cervice emittis,
daturus eiusmodi continuo potionem: herbae trixaginis nigrae unc.
semis, mannae croci unc. I, nitri unc. II, vini optimi sext. I
conteres et ex aqua mulsa heminam I per sinistram narem defundes.

 De bili arida.  

[1] Quodsi aridam bilem habuerit, myrtum agrestem cum vino
contritam per dextram narem defundes, pro hordeo far triticeum
dabis. Potionem temperabis ex aqua.

 De coli passione.  

[1] Coli passio gravissimos cruciatus iumentis consuevit inferre
ita ut cardiaci et strophosi esse credantur. Sed his agnoscetur
signis: cum stat, repente concidet ita ut arreptum putes; si
satis suspensum fuerit, dolor subsequitur et iacet nonnunquam:
cum frigidam aquam acceperint, tremunt sudant anhelant. [2]
Quibus hac ratione succurretur: asari Pontici unc. I, petroselini
unc. I, feniculi seminis unc. I, piperis nigri unc. II, marrubii
unc. I, abrotani unc. I, anethi scrup. III, levistici unc. I,
centaureae seminis unc. I, chamaepityis semunc., eupatorii scrup.
IIII, pulei acapni unc. I, rutae unc. I, apii seminis unc. I,
gingiberis semunc. pariter contundes et cernes. Tunc mellis
optimi pondera II cocta et despumata cum omnibus misces, ex quo
medicamento ad magnitudinem nucis Abellanae cum aquae tepidae
sextario dilues et per os infundes: certissima medicina est. [3]
Quodsi dolor perseveraverit, feniculi seminis coclearia V bene
trita cum vino sincero sed cibario sext. I dabis. Praeterea
piperis aliquantum et pelliculam de ventre pulli siccatam in fumo
et tritam cum vino dabis.

 De vomica.  

[1] Vomicae plerumque animalibus nascuntur intrinsecus. Cuius
passionis ista sunt signa: cum accubuerit, difficile surget, os
ei graviter olebit, incumbet in eo loco, a quo vexatur, tussiet,
purulentum etiam excreabit interdum. Turis drach. II,
aristolochiae drach. II in unum contundes, cum vino tepefacto per
nares digeres. Item sulfuris vivi drach. II, aristolochiae
semunc. similiter dabis. Cibo autem maxime sustentandus est, ut
habeat corpori nutrimentum.

Cum ruperit vomicam, cauteriis circa pectus adures, ut facilius
provocatus humor emanet.

 De coriagine.  

[1] Passio est, quam Graeci ecedermiam vocant, Latini coriaginem
appellant. Cuius ista sunt signa: macescet, sine febre non erit,
corium illius haerebit ad costas, spina fit durior, in dorso eius
nonnunquam furunculi exire consueverunt, magis etiam quam
solebat appetit cibos. [2] Cuius ista curatio est: thymum et
sales cum vino Falisco rubro conteres et tubera, si qua in eius
sunt corpore, confricas. Parabis etiam aliam unctionem: picem,
ceram, resinam cabialem et turis pollinem ex oleo veteri
temperabis ac decoques totumque animal confricatum diutissime
perunges. Sed parum est unctione corio mederi, nisi potionibus
interna curentur. Piperis albi grana XXX, murrae sescunc., vini
odorati veteris cotylam, olei viridis cyathum admiscebis et per
os digeres. [3] Item fasciculum rutae viridis atque purgatae et
opopanacis unc. I in cotylam vini et olei viridis cyathum
decoques et dabis in potu. Quod vitium ex perfrictionis iniuria
aut ex coactionis alicuius necessitate descendit. Aliquanti suis
non vetulae sed novellae sanguinem vino mixtum ad cornu faucibus
digerunt ignorantes, si plus sanguinis fuerit, continuo animal
interire. [4] Cautius est hac magis potione curare: cepas
germanas et semen rutae pariter admisces et deteres; ex quo unc.
III cum vini cotyla per dies singulos dabis, usurus curationibus,
quae conveniunt roborosis.

 De syntexi i. de stomacho.  

[1] Syntexin animalia patiuntur ut homines. Quae valetudo his
declaratur indiciis: cotidie attenuatur in maciem, os eminet,
multum manducans esurit semper, quidquid invenerit temptat fame
cogente corrodere, durum stercus emittit. [2] Trahunt longam ac
miserabilem vitam, ut nec surgere valeant, sed iacentes fatigati
multumque manducantes fame moriuntur. Omnis enim esca, quam
sumpserunt, ad stercus et omnis potus convertitur ad urinam: [3]
nullus ex his sucus nullum alimentum pervenit ad medullam,
propterea quod stomachus eorum nimio rigore constrictus nec
coquere potest nec epati aliquid propinare, in quo tota virtus ad
nutriendum corpus per dispensationem ciborum et sanguinis
praeparatur. [4] Tabescet iecur corpusque eius minuet ad
similitudinem arboris, quae radicibus ex maiore parte praecisis,
cum parvulis aliquamdiu sustentata portaverit frondes, celeriter
exarescit. [5] Quorum manifesto periculo hac ratione temptabis
occurrere. Inter principia facies unctionem: cerae lib. II,
resinae terebentinae lib. I, medullae cervinae lib., axungiae
veteris sine sale lib., propoleos selib., iris Illyricae selib.,
samsuci selib., oleum laurinum quantum satis fuerit, decoques
carbonibus lentis et ad ceroti mollitiem colabis, cui adhuc
tepenti admisces pulverem iris Illyricae et cretae Cimoliae;
pariter donec refrigescat agitabis. [6] Ex quo medicamento totum
perunges et multorum manibus confricabis, donec calefiat et
sudet. Quod interposito triduo convenit fieri, ita ut coopertum
animal stet et cotidie paulatim exerceatur, ut digerat. [7] Cui
haec praeparabitur potio: abrotani unc. IIII, santonici unc.
IIII, trixaginis unc. IIII, chamaepityis unc. IIII, gentianae
unc. II, murrae unc. II, opopanacis unc. II, eiusdem radicis
<unc. II>, croci semunc., rutae semunc., omnia bene contundes et
cribrabis. [8] Ex quibus duo coclearia in vino veteri decocta cum
suco ptisanae, in quo acro decoctus est, admiscebis. Adiunges
etiam ervi pollinis coclearia II, quae cum per IX dies continuos
dederis, intermittes aliquamdiu, ut vires colligat et resumat; et
per singulas periodos alternis curabis nec cessabis donec
sanitas redeat. [9] Diebus autem vacuis offas ex farina triticea
et lacte conspersas ad substantiam digeres. Furfures quoque
triticeos et paleas ministrabis; hordeum non dederis nisi
fortasse sit infusum; denegabis etiam herbam viridem, donec
reparare coeperit corpus.

 De icterico i. albuginoso.  

[1]Icterici ista sunt signa: oculi virides, de quibus profluit
lippitudo ad similitudinem fabae: durescit corium, fit horridus
pilus, insequitur fatigatio, ambulans genibus claudicabit. [2]
His sanatur medelis: panacis radicem et apii seminis singulas
libras contundito atque cribrato et cum mellis Attici libra
misceto, tunc aquae, in qua lupini crudi decocti fuerint,
sextario ex medicamento suprascripto quatuor coclearia miscebis
et in potione dabis per dies V. [3] Si tardius adiuvat, vini sext
III in pultario novo et canini stercoris albi unc. III admisceto
et ponito sub divo, ex qua potione V diebus per os digeres.
Praeterea aquam, in qua cicer decoctum fuerit, et stercus caninum
simili ratione praebebis.

 De strophoso i. de tortionibus.  

[1] Strophosi diversae causae et diversae sunt curae. Cuius ista
sunt signa: volutabitur, patietur tortiones, ilia sibi respicit,
stercus durum assellatur, terram pedibus tundet dolore cogente,
intermissis horis refrigerationem sentit et requiem. Hac ratione
curandus est: acori, anisi, opopanacis singulas libras pariter
contundes et cernes, ex quo pulvere duo coclearia in vini veteris
sextario et olei pondo semis misces, et tepidum per os dabis
triduo. [2] Si strophus fortior fuerit et non facit ventrem,
caudam intra coxas mittit et ad ventrem suum conversus attendit:
cui pulverem de semine rutae silvaticae cum vino per os dabis.
Praeterea cepas X deteris, ficus siccas scrup. VIII, nitri scrup.
V, stercoris columbini scrup. IV, ex quibus addita amurca
collyria facies et bina vel terna in anum mittes. [3] Si vero
fortius venter induraverit, convenit adhibere clysterium, sed
prius ventrem aqua calida perfovebis, tunc sucum cantabri, in quo
fuerint betae malvaeque decoctae, cum nitro et hemina olei et
palumbini stercoris IV scrupulis; pronum constitues et per anum
inicies iumento ita ut post clysterem deambulet aliquantum. Alii
de fimo leporis cum novem coclearibus mellis et XV granis piperis
addito caulium suco per os salubriter defundunt.

 De dolore iecoris.  

[1] Iecoris dolor solet infestare iumenta, cuius ista
deprehenduntur signa: cibi fastidium, potus appetentia, ventris
inflatio, macies. Cui primum cremorem ptisanae sext. II cum oleo
roseo III cyathis per os digeres. Si passio permanet, alia
potione curabitur: seminis apii unc. III, hyssopi unc. III,
abrotani unc. I, alii viridis quod satis est, vel sicci paulo
minus si viride abnegat tempus, ex vino optimo ad tertiam
decoques. Per aliquot dies potionem dabis. [2] Similis quoque
huius passionis est ratio. Sine febre enim non erit animal nec
facile conficiet cibum, testiculus ei dexter tumebit et
indurescet. Cui ista subvenit medicina: faeni Graeci cyathos III
mittis in aquae fontanae sext. III et coques ad tertiam partem,
ita per os data potione curabis. Nonnulli turis drach. I tritam
cum vino quod sufficit miscent, et inde totum corpus multorum
perfricant manibus et sagis cooperiunt ut sudet.

 De inflatione ventris.  

[1] Inflatio ventris interdum iumenta non sine dolore conturbat.
Cuius ista sunt signa: testes ei sudabunt, alternis pedibus
terram tundet, subinde in alteram partem se convertet, caput ad
ilia sua ponet, tanquam qui locum doloris ostendit, gemitus
interdum et tremor totius corporis insequitur. Hunc paulatim
deambulare facies, manum unctam in anum mittes et stercus
exhauries. Deinde sal et mel misces et in anum infundes, ut
assellare augeat facultatem. [2] Si hiems fuerit, oleo et pice
liquida lumbos et auriculas ipsius saturabis, hanc daturus
potionem: laurum viridem vel bacas ipsius, piper, cuminum,
petroselinum, semen feniculi, semen argii et nitrum, quae pariter
admixta tunsaque cribrabis, cum vino et oleo tepido et calidae
aquae parvula portione potionabis, et deambulare compelles
moderate, donec desinat dolor.

 De intestini versatione vel colo.  

[1] Intestini quoque versatio, quod colum vocatur, et inflationem
et dolorem consuevit inferre. Quae his agnoscitur signis: cum
ambulare coeperit, prioribus pedibus transvaricat et dolore
subglutit. Crebris deambulationibus et calore stabuli, si
diligenter etiam operiatur, dirigere consuevit. Cui per nares
suffundes laser Cyrenaicum in vino tepido resolutum.

 De tussi omnis generis.  

[1] Frequens et deforme vitium et quod maximae animalium parti
accidit, tussis est. Quae interdum sponte desinit, interdum
medicamentorum ratione curatur, interdum insanabilis penitus
invenitur. Difficultas autem curationis emergit, quia causae, ex
quibus tussis evenerit, a medentibus nec discernuntur nec
intelliguntur interdum. Quam passionem universis auctoribus
evolutis, quanto crebrius accidit, tanto studiosius credidimus
exponendam.

 De tussi quae venit si quod faucibus haeserit.  

[1] Exasperatio aut iniuria faucium gravissimam commovet tussim,
quotiens aut pilus aut arista aut os aut surculus aut lapillus
aut aliquid inhaeserit gutturi. Quae res adeo periculosa est, ut
nisi celerifer subveniatur, animalibus per impatientiam doloris
insaniam generet. In sole igitur diligenter inspicito, et si quid
erit, evellito. [2] Ex tepida etiam, addito nitri pulvere,
infusa spongia pertergito. Deinde oleo roseo tepido cum lana
obturato locum, qui indignationem sustinet. Post diem tertium
lanam eicies, ex aqua calida fovebis ac tale medicamentum
impones: croci scrup. IV, aluminis colati scrup. I ex tepido vino
infundes et sic exasperata sanabis.

 De tussi ex perfrictione.  

[1] Ex perfrictione quoque nascitur tussis. Cuius ista sunt
signa: cum tussierit, caput deorsum mittit usque ad terram, et
cum biberit, aqua ei per nares currit. Quem hac ratione curabis:
machinam ori inseres, manum planam inicies, reperies in parte
superiore quasi vesiculam, quam unguibus rumpes. Deinde tres
pilulas bene contusa axungia mollissimas facies easque in
subtilissimo lomento, hoc est farina fabacea, convolves et per os
digeres. Postero die de venaculo et sale fricabis et pastillum
cum speciebus calidis et vino in potione praebebis.

 De tussi a tolibus.  

[1] Tussis si a tolibus fuerit, his agnoscitur signis: toles
iniuriae pleni sunt et tumebunt; dum bibit, continuo rumigat. Ova
in acetum acerrimum mittes, resolutaque testa ita ut integra
membrana permaneat pice liquida perunges et faucibus digeres.
Post alumen, axungiam, salem in unum conteres, offas facies et ex
melle deicies, ita ut aqua calida, et si facultas suppetit cum
hibisco decocta, assidue fomentare non desinas. [2] Hanc quoque
adicies potionem: murrae unc. III, piperis albi semunc., nucleos
pineos purgatos sext. I s., uvae passae sext. I s., mellis unc.
III, pastinacae unc. I, cariotae viridis selib. decoques pariter
ex aqua et addito vino tepido V vel VI diebus potionare non
desinas.

 De tussi ab interioribus.  

[1] Ab interioribus gravior et paene insanabilis tussis est. Quae
hac ratione dignoscitur: nares iumenti praecludes, ut spiritum
reddere non possit; tunc ilia ei inspicies: quae si spissis
pulsibus duxerit, scito esse tussim ex causa iecinoris, pulmonis
vel praecordiorum, sed recentem. [2] Si lentis pulsibus ilia
duxerit, veterem indicat tussim de interioribus, hoc est de his
locis, quibus intestina cinguntur, quorum tensione et iniuria
tussire compellitur. [3] Nam cursu nimio vel latiore saltu cum
vexata ilia fuerint, haec nascitur causa. Ex nimio quoque aestu
vel intolerabili frigore interiora vitiantur et tussicos faciunt,
unde et vulsi appellantur. [4] Sive igitur ex suprascriptis sive
ex aliis causis interioribus nata fuerint vulnera, etiamsi post
sanitatem duxerint cicatricem, stricturam tamen contrahendo se et
asperitatem faciunt et assidua titillatione perpetuam excitant
tussim. [5] Quae causae lenissimis medicamentis adiuvari vel
suspendi aliquatenus possunt, persanari omnino non poterunt. Hinc
est quod in herba viridi vel pascuis vulsorum vitia celantur.
[6] Sed omni tempore haec compositio salutaris est: faeni Graeci
hemina, lini seminis hemina, tracanthi unc. I, turis masculi unc.
I, murrae unc. I, croci semunc., ervi pollinis unc. I tunsa et
cribrata in calida infusa permaneant; altera die ex aqua tepida
singulas cotulas dabis ad cornu, cyatho olei rosei permixto, per
plurimos dies. [7] Ex qua compositione recens causa sanabitur;
vetus sentiet levamentum. Ad quae vitia nunquam austeriorem
dederis potionem, ne exasperet et occidat: sed lenem et simplicem
et refrigeratoriam. Cavendum etiam est, ne in tali passione
unquam sanguinem detrahas. [8] Plerique tracanthum ex oleo dedere
per biduum, tertio die decoctos rafanos atque contusos
propinaverunt cum vino, refrigeratorium pastillum addentes
aestate. [9] Ad tussim diversae sunt potiones, quas prope omnes
inserere necessarium duximus, ut pro qualitatibus passionum
medentis arbitrio remedia commodentur. Farinam fabae fresae sext.
I infundis in passi sext. III et in mortario diutissime
conteres; piperis triti grana XXX, sevi hircini lib. III pariter
admisces, et omnia rursus attrita per os ad cornu triduo dabis.
[10] Nonnulli in duobus sextariis conditi fabae fresae heminam
ante triduum infundunt, post terunt diligenter et aequatis
partibus per triduum digerunt. Aliis placet farinae fabaceae
sext. I in III sext. vini veteris infundere additaque olei optimi
libra pariter deterere ac dare per cornu. [11] Tussis ex ruptura
vel vulsione si provenerit, arum Gallicum primo tundes, post
herbam parietariam teneram admisces, adiuncta axungia veteri
conteres diligenter, pastillos facies, quos impari numero
imparibus diebus cum resoluto butyro ac melle defundes. [12] Ad
levem tussim viatoria sunt expertaque remedia: porros decoquere
et cum herba parietaria bene tunsa miscere factisque pastillis in
ovo resoluto et oleo roseo nec non et passo et melle convolvere
et per triduum deicere, sucumque ipsius iuris in quo decocti sunt
porri insuper dare per cornu. Item laser ad magnitudinem fabae
cum vino veteri deteres et per cornu dabis. Tussi et gravedini
capitis medebitur: oleum roseum vel certe simplex sed viride cum
aqua calida per dextram narem per triduum defunde.

 De vulsis.  

[1] Vulsos glutinare creditur, si tracanthi unc. II pridie
infundas in calida, faeni quoque Graeci heminam et lini seminis
heminam separatim infundas, die postero in caccabo decoquas et
pariter teras, post medullae cervinae unc. II, sevi hircini lib.
I, radicis draconteae unc. I, gentianae unc. I, centaureae unc.
I, sevi taurini unc. I contundas et illis, quae prius parata
sunt, addas: quae omnia in mortario mittes et diutissime
conteres. Ad ultimum III sext. passi et aquam, in qua faenum
Graecum vel semen lini fuerat infusum, adicies et decoques et ad
cornu per triduum dabis. [2] Graviter tussientes et vulsi hac
potione recreantur: de masculo pinguis porcinus acro decoquitur,
donec omnis caro solvatur, abiectisque ossibus universis cum
iure, in quo defervuerat, et tribus sextariis passi et sextario
ptisanae rursus in caccabum mittetur; glutis taurinae semuncia,
aceti acerrimi dimidia hemina coniunguntur et fervent, ut chylon
faciant. Tracanthi unc. III, lini seminis et faeni Graeci unc.
singulae decoquuntur extrinsecus et teruntur; adiunges etiam
medullae cervinae et sevi hircini unc III. Quae ad ultimum cum
omnia pariter fuerint decocta, facies potionem, ex qua per cornu
dabis animalibus diebus VII aut IX, curaturus ut tepefactam
digeras: quae ne spissentur, adiectio passi et aquae illius
copia, in qua semina decocta sunt, praestat liquamentum. [3]
Aliquanti caput agninum tam diu decoquunt, donec omnis compago
solvatur abiectisque ossibus terunt, adiunctoque ad ius ipsius
melle diebus septem cornu digerunt. [4] Quodsi tussis ex faucibus
veniat, murrae unc. II, cardamomi unc. I, nuclei pinei sext. I,
uvae passae sext. I deteres diligenter additoque melle agitando
lentis carbonibus decoques. Cum intepuerit, pastillos ad nucis
magnitudinem facies, quos ternos cum butyro diebus V vel VII
digeres. Item si ex faucibus causa est, occisum pullum
palpitantem aperies et tolles ei ventriculum, cum stercore suo
calentem et integrum in melle convolves et per canalem digeres:
certissimum ac vile remedium est. [6] Si exasperatio gutturis
moverit tussim, murrae unc. II, piperis unc. II, seminis lini
fricti et contusi sext. I, cardamomi semunc., uvae passae sext.
I, nuclei sext. I, mellis pondo II diligenter trita commisces ac
decoquis; pastillos ad nucis magnitudinem facies, ternos in die
digeres.

 De tussi quae ex humoris acerbitate generatur.  

[1] Tussi, quam humorum acerbitas excitat, tali ratione
succurretur: inprimis purgandum est corpus tussientis. Cucumerem
itaque silvaticum vel radices eius cum nitro Alexandrino conteres
adiunctoque vino vetere per os dabis ad cornu. [2] Quae potio
cum laxaverit ventrem, post diem tertium scillae validioris
scrup. IV contundes et optimi laseris, quantum fabae patitur
magnitudo, commisces vinique odorati sextarium et olei veteris
libram addis, et cum diligenter omnia cribraveris, triduo per os
defundes ad cornu. [3] Istis quoque suffimentis non minus quam
potionibus adiuvabis: sandaracae unc. III, asphalti unc. III,
alii et ceparum tantundem; quae cum pariter triveris, in tres
partes aequaliter divides et per triduum cooperto ori vel capiti
subiectis carbonibus suffies, ut odor impleat nares. Cuius tamen
prius oculos ligabis, ne medicamenti acerbitate laedantur. [4]
Herbae quoque marrubii fasciculum quam magnum volueris deteres et
cum oleo et vino sucido permisces, addita adipe cervina vel si
defuerit, vervecina quam cum cera resolvis et dum tepefactum
fuerit ad cornu digeris. [5] Gravissimae subvenit tussi, si
pilulas cupressi decoquas et purges diligenter, addita axungia et
aro Gallico et foliis tenerioribus herbae parietariae contundas
in pila et pastillos ad nucis magnitudinem facias, quos per
triduum impares in melle, oleo, vino passo, ovis intinctos
deicies. [6] Si placet pro pilulis etiam folia cupressi contusa
miscere cum omnibus supra scriptis, potes liquidiorem facere
potionem et dare per cornu. Ad omnes tusses talem dedere plerique
potionem: tracanthi unc. I, piperis unc. I, hormini seminis lib.
I, cumini unc. I, murrae unc. I, spicae nardi unc. I detrivere
sollerter et cum duobus sextariis passi per triduum defudere.

 Ad tussim siccam vel suspirium.  

[1] Ad arteriam exasperatam et ad suspirium vel spasmum: hyssopi
lib. I, faeni Graeci selib., seminis lini, tracanthi, anagallici,
rutae viridis selib., salis mediam heminam conteres et usque ad
tertias decoques cum passo, tussienti per triduum, vulso per
novem dies dabis. [2] Alii petroselini Macedonici unc. I s.,
dauci unc. I, murrae unc. I, spicae nardi, costi, tracanthi
singulas uncias prius in mulsa tepida infusas; acori unc. I,
piperis unc. I, croci unc. I, guttae hammoniacae unc. II, casiae
unc. I pariter deterunt, pastillos ex mulsa faciunt, postea ex
passo deiciunt taedianti. [3] Ad tussim veterem et ad suspirium
vel anhelitum et synanchen: si mox dederis storacis rubeae unc.
III, murrae troglitis unc. II, opopanacis unc. II, iris Illyricae
unc. II, galbani unc. II, resinae terebintinae unc. III, herbae
symphoniacae unc. I; pariter commisces et deteres, pastillos
facies cum melle. [4] Praeterea axungiae lib. I s., caricas XV,
pineam combustam et in pulverem redactam, liquaminis optimi
heminam, mellis selib. cum coliculis excoctis: offas faciunt et
cum passo digerunt. [5] Aliquanti hederae folia, item populi albi
folia aequo pondere deterunt et cum vino albo per nares
defundunt. Aliquanti rutae folia molliora deterunt et cum vino
optimo per nares defundunt. Alia: cucumeris silvatici folia faeno
miscent radicemque ipsius contundunt et cum lini semine et
hordeo commixtam offerunt. [6] Experimento probatum est tussim
suspiriumque sanari, si sulfur vivum et rosmarinum cum melle et
vino veteri per sinistram narem digeras. Aliquanti panacis
radicem detritam cum vino optimo hemina et tribus cyathis olei
per cavernam naris sinistrae infundunt. Praeterea rosmarini
scrup. IV, murrae scrup. II, croci scrup. II cum vini veteris
sextario, olei hemina per nares triduo defundunt, ita ut in die
detur hemina. Anethi acetabulum, iris Illyricae acetabulum, rutae
scrup. I, olei heminam dimidiam mane per os digerunt. [7]
Suspirium quoque ac tussim relevat, si radicis mori scrup. I,
herbae heliotropii unc. III diligenter conteras et cum hemina
vini candidi per os defundas. Recens vero tussis expedite hac
curatione sedatur: lentis sext. I s. emolis farinamque
mundissimam facies, ex qua singulas heminas cum singulis heminis
aquae per os in triduum digeres. [8] Vetus autem tussis aboleri
creditur ita: tres cyathos ex suco porri cum hemina olei
compluribus diebus per fauces infundas. Tussientes et vulsi hac
potione curantur: panacis radicis unc. II, sulfuris vivi unc. I,
tus masculum unc. II, murrae troglitis unc. I commixta in
pulverem rediges, ex quo duo coclearia cum duobus ovis, addita
vini veteris hemina, diebus V vel VII per os dabis. [9] Expertum
dicitur ulmi cinerem levissimum, id est favillam, aqua tepenti
permiscere et olei boni aequam mensuram addere iunctisque tribus
ovis diebus quot volueris dare per fauces.

 Ad vomicas vel tussim.  

[1] Validissima contra tussim et vomicas compositio est: suci
marrubii expressi heminam, caricas siccas XXV, mellis Attici vel
Siculi sext. s. in olla nova ad medium decoques, post murrae
troglitis unc. I, dauci unc. I, casiae fistulae unc. s., cinnami
semunc., turis masculi unc. I, aristolochiae unc. II, opopanacis
unc. I, iris Illyricae unc. s., panacis radicis unc. I, [2]
universa conterito atque cribrato et supra medicamentum, in quo
mel et ficus coxeris, mittito et studiose agitans fervere facito
paulatim carbonibus lentis, post in pyxidem plumbeam vel ligneam
condito, ex qua bina coclearia cum hemina vini per os cotidie
digeres. [3] Vulsis vel tussientibus prodest singulos sextarios
lentis, faeni Graeci et lini seminis frigere separatim et
pulverem facere, et de singulis speciebus singula coclearia cum
suco ari Gallici et suco plantaginis quantum volueris addito vino
per os dabis.

 De diversis potionibus.  

[1] Vulsorum vel tussientium animalium ut diversae causae, ita
sunt difficiles curae. Quapropter studiose, quae experimentis
nostris vel aliorum probata cognovimus, intimamus. Ad unum itaque
animal talis potio praeparatur: fabae fresae sext. I sine sale
cum aqua decoques, quemadmodum hominibus consuevit apponi.
Praeterea faeni Graeci sext. I separatim mittis in caccabum, et
cum fervere coeperit, primam aquam effundes, post addis aquae
sext. V, caricas XX, glycyrrhizae unc. II; [2] tantum ferveat,
donec IV sextarii remaneant; tunc fabam istam coctam et faenum
Graecum cum caricis vel glycyrrhiza in mortario diligentissime
deteres, addes insuper butyri unc. III, sevi hircini unc. II, ad
calorem diligenter resolves. Quae cum omnia miscueris, addito
iure, in quo faenum Graecum decoxeris, tepefacta per cornu plus
quam singulas heminas diebus singulis faucibus digeris. Quodsi
spissiorem videris potionem, tantum passi addes, ut possit per
cornu exire. [3] Barbarorum usus invenit salutare remedium:
radicem herbae, cui nomen est inula, quam Campanam plerique
appellant, colliges et in umbra siccabis; post deteres, in
pulverem rediges, ex quo terna maiora coclearia in singulis
sextariis vini veteris pridie infundes, et cum bene agitaveris
claudes, ne odor herbae salutaris exhalet; per os triduo vel quot
volueris diebus digeres. [4] Item aliud: lentis Alexandrinae
faeni Graeci lini seminis heminas singulas decoques addesque ei
tracanthi unc. I s. pridie in tepida infundis et ari Gallici unc.
III diligentissime resolutas; quae cum omnia in mortario
triveris, in caccabo novo cum tribus aquae sextariis decoques et
exinde tertiam partem cum sextario passi tepidum per os dabis
triduo: continuo stagnare creditur vulsos. [5] Si iumentum ex
vulneribus faucium tussis urgebit, iris Illyricae unc. I, piperis
nigri semunc., croci scrup. I, murrae troglitis semunc., turis
pollinis semunc., tracanthi prius infusi et triti unc. I, ova V
cum passi sextario commisces et triduo per fauces digeres ad
cornu. Post mel, butyrum, axungiam, salem et piculam commisces,
offas facies et in passo intinctas digeres. [6] Si ab internis
tussierit, suci ptisanae heminam, defruti cyathum miscebis et per
triduum dabis. Si gravius tussierit animal, fabae fresae et
coctae sext. I, sevi hircini unc. III, alii capita III pariter
decoques et in mortario conteres et cum passo dabis. [7] Curat
autem vulsos et ruptos: faeni Graeci sext. I cum XX caricis et
fasciculum apii et fasciculum rutae in aqua ad medium decoques,
ita ut postmodum tracanthi soluti unc. III et anagallici contusi
tres et alii contusi tres aliae pariter addantur, et omnia
conterantur, offulis ad nucis magnitudinem factis ternae, quinae,
septenae per triduum digerantur.

 De scabie.  

[1] Scabies iumentis deformitatem et passionem et interdum
periculum generat. Contagiosa namque est et transit in plures.
Cui nascenti medicamentis non oportet occurri, ne praeclusa cute
in visceribus residens convertatur in morbum. Sed cum eruperit
foras, primum purgatio ventris adhibetur, si pulverem ex cucumere
silvatico cum vino faucibus animalis infuderis, vel certe si
radicem minutatim concisam copiose cum hordeo subministres. [2]
Quod cum ex ratione processerit, interposito triduo aliquantum
sanguinis, si caput et collum scabies infestat, de cervice
detrahes. Si vero scapulae vel armi aut pectus in causa est, de
brachiolis sanguis emittetur. Cum spinam vel lumbos aut coxas
papulis aestuans prurigo pervaserit, de femorum venis sanguis
auferatur. [3] Asfaltum, sulfur vivum, picem liquidem, butyrum
aequis ponderibus pariter deteris et in sole diutissime
confricans iumenti corpus perungis. Aceti acris sext. I, piculae
unc. IV, cedriae unc. IV pariter decoquis et scabiosum animal ex
lotio humano et calida permixta diligentissime perfricabis, tunc
penicillo in fuste ligato medicamentum induces in sole. Asfaltum
et sulfur aequaliter conteres addita adipe porcina et olei
veteris tantundem, quae cum decoxeris, perunges in sole. [4]
Adipis lib. I, sulfuris vivi unc. II, bituminis unc. I, olei
selib., picis liquidae cyathos II, omnia conteres et decoques, et
perunges sicut suprascriptum est. Lotii veteris humani faecis
scrup. IV, stercus suillum selib., faecis olei heminam, sulfuris
unc. I, picis liquidae cyathos III, omnia contere et decoque et
in sole calido animal semel in die perunge. Bituminis pondo II,
sulfuris vivi selib., cerae lib., mannae turis selib. commisces
in oleo, in quo prius fasciculus ancusae decoctus est, et
perunges in sole. [5] Alia: si minus habet integras vires, ranas
in aqua decoques unctumque earum colliges et cum polline
lenticulae, adipe et oleo permisces et tepefacto perungis. Item
aliud: cucumeris silvatici radices lavas et tundis et in caccabo
novo cum oleo, quantum sufficit, decoquis et uteris. Sulfur
quoque cum vino candido decoctum similiter iuvat. [6] Si
vetustate scabies occalluerit, prius eradenda ferro vel testis ad
vivum est, insuper humano lotio cum aqua marina vel salsa mixto
perfricanda; post bituminis, sulfuris, picis liquidae, axungiae
veteris, sevi caprini, cerae, aluminis scissi singulas libras
contundes et misces et decoques et animal perunges in sole. [7]
Folia rhododafnes cum oleo vetere decoques, addita pice liquida
et aceto et cera: certum est de experimento remedium. Memineris
tamen in omni unctione contra pilum iumentum in sole diutissime
confricandum.

 Si animal faeno malo laedatur.  

[1] Vitiatum aliquo casu vel mucidum faenum ad similitudinem
veneni animalibus nocet, quorum ista sunt signa: oculos habebunt
vagos semper micantes, ipse gradus eorum incertus erit. His de
matrice auferendus est sanguis, debrachiolandi sunt etiam et
potionandi ita caricis in vino odorato decoctis rursumque
detritis: abstinendi ab hordeo, addendae sunt etiam diureticae
potiones.

 Si hordeo malo laedatur.  

[1] Simili observatione curantur qui nimio hordeo maloque
laeduntur. Sed hi etiam in aqua frigida adversus torrentem
diutissime detinentur. Vtrisque remedium est pelliculam de ventre
pulli siccatam fumo deterere additisque VIII scrup. piperis, IV
coclearibus mellis et pollinis ex ture cum sextario vini veteris
tepefacto per os dare.

 Ad fascinum.  

[1] Fascinatum animal triste est, gravatur et macescit, et nisi
subveneris, incidet in morbum. Bituminis igitur et sulfuris parum
cum granis lauri ex aqua defundis per nares. Praeterea
coriandrum vel semen ipsius cum sulfure et taeda carbonibusque
circumferes, ex aqua ferventi animal consperges, suffumigabis.
Vniversis quadrupedibus remedium praestat ista suffitio quae
resistit etiam morbis.

 Remedium contra omnes morbos.  

[1] Adversus universas infirmitates et morbos equorum vel boum,
ubi primum coeperint aegrotare, potio ista succurrit: radices
scillae, radices populi quae appellatur ramnus, nam est fuscior
et rubellula, et salis communis quantum sufficit mittes in aquam
eamque animalibus usque ad sanitatem dabis in potu. Quodsi
desperatas valetudines praeoccupare volueris, ne unquam accidant
animalibus tuis, incipiente vere hanc tempera potionem et
animalibus omnibus per XIV dies continuos dabis in potu.

 Si animal laedatur, dum accipit potionem.  

[1] Ostendendum autem est, potiones ipsas oportere cum ratione
defundi, siquidem frequenter evenit, ut, dum animalia
potionantur, tussiant, sudent graviter et tremorem musculorum
omnium patiantur, follicent etiam et submisso capite se sustinere
vix possint. Quod evenit, si quando per imperitiam dantis potio
in arterias et in spiritales partes pulmonis resilierit. Vnde fit
et periculum praesens.[2] Quare observandum est, ne tussienti
iumento et pendenti adicias potionem, sed statim solvas
paululumque deambulet et magis alia potione subvenias: aquae
tepidae oleum roseum commisces et agitas et per os saepius dabis;
pusca quoque puleiata nares eius fovebis: emendabitur culpa.
Observandum quoque est, ut subtracto hordeo et negato potu
digestum animal potiones.

 Si animal a venenatis bestiolis mordeatur.  

[1] Plerumque a noxiis animalibus, id est colubris scorpiis
sphalangiis et muribus caecis, animalia feriuntur et in periculum
veniunt. [2] Quorum ista sunt signa: fastidiunt cibum, pedes
trahunt et cum producuntur, succumbunt ad singulos gressus, per
nares defluit sanies, gravedo nascitur capitis ut deiciatur ad
terram, ad surgendum vel ad incedendum deficiunt corporis vires.
[3] Generaliter curatio ista succurrit: locum qui percussus est
ante omnia fumigabis succensis testis ovorum gallinae, quae prius
infuderis in aceto, addito etiam cornu cervino vel galbano. Post
suffimentum loca ipsa scarificabis et sanguinem ex his emittes,
vel certe cauterio inures loca, quae venenata pestis attigerit.
[4] Observare autem debebis, ne aut supra articulum aut in
nervosis locis in quacunque passione unquam cauterium ponas.
Adustis enim nervis vel articulis perpetua debilitas consequetur.
Sed diligenter considera et aut superius aut inferius pusillum
quam nervi aut articuli sunt, cum necessitas fuerit, appone
cauteria. [5] Animal autem quod venenata bestiola tetigerit,
expedit ut sudet et calidis sagis coopertoriis involutum
deambulet et farinam hordeaceam in cibo sumat, additis frondibus
fraxineis et vitibus albis. In plaga autem mel Atticum vel
cuminum cum vino veteri mixtum calefactum oportet imponi.
Nonnulli stercus suillum recens et melantium tritum cum vino
miscent et calefactum quasi cataplasma inducunt addentes urinam
humanam.

 Si buprestem comederit in faeno vel in pabulo.  

[1] Buprestem si comederit in faeno vel in pabulo, haec erunt
signa: statim ei venter inflatur, a cibo resilit, stercora
minutatim et frequenter reddit. Qui statim sternendus est et
cogendus ad cursum. Post vena eius tangenda est leviter de
palato, ut sanguinem suum defluentem transglutiat, assidue
deambulet, triticum cum passo infusum et porros offeres ad
cibandum. Vinum antem tepefactum cum uva passa diligenter detrita
ad cornu dabis in potu.

 Si vipera percusserit animal.  

[1] Vipera si momorderit iumentum, ex morsu eius pus consuevit
exire. Nam si praegnans erit, totum rumpetur corpus. Ad morsum
tamen viperae vel sphalangionis aut muris aranei commune remedium
est terram formicarum cum vino miscere et dare per fauces, aut
certe de ipsa terra frequentissime vulnera confricare. Ad quas
causas etiam terra talparum creditur posse prodesse. [2] Quodsi
in itinere aut in locis, ubi desit copia pigmentorum, necessitas
ista contigerit, piperis triti grana XXX cum sext. vini veteris
tepefacto faucibus digeres; herbam quoque thymum tritam cum vino
si dederis, prodesse creditur. Morsus viperae vel cuiuscunque
serpentis ostenditur, si humor putidus de plaga incipit currere.
[3] Praesens remedium est, si haedum vel gallum aut agnum in
recenti occideris et calentes pulmones eius cum sanguine, corde
vel iecore vulneri apposueris diligenterque constrinxeris, ut
omne virus educat, daturus continuo potionem: acori Pontici
semunc. tritam, vini veteris sext. I s., salis triti heminam
pariter misces et tepefacta faucibus digeris. [4] Si
perseveraverit tumor, vitem albam silvestrem copiosam comburito
et ex cineribus eius lixivam facito et in potionem per diem ad
unum sextarium dato. Cinerem quoque ipsum cum aceto in modum
cataplasmatis vulneri imponito. Si nihil profecerit, cauteribus
urito, usta solemniter curato. Farinam quoque hordeaceam ex sale
et vino oleoque decoctam in cicatricem oportet imponi.

 Si araneum comederit.  

[1] Si iumentum araneum in pabulo comederit, haec erunt signa:
totum corpus tumebit, sed circum auriculas et oculos ac nares
inflatio cum indignatione maior apparet. Cui hac ratione
subvenis: de palato sanguinem tolles eumque exceptum cum sext.
aceti et hemina salis miscebis et circa plagam vel loca tumentia
perunges, diligenterque operies ut sudet: hac ratione sanabitur.

 Si sphalangius percusserit.  

[1] Sphalangius si iumentum percusserit, his agnoscetur signis:
stat ei veretrum prae dolore et videtur velle mingere. Cui ista
ratione subvenies: piperis unc. I, pyretri unc. I, uvae
silvaticae unc. I terito et cum vino veteri per fauces dato.

 De mure araneo.  

[1] Mus araneus pestis est venenata et tam equis quam bobus
noxia: atque ideo cum captus fuerit, mersus necatur in oleo
ibique in putredinem vertitur, ex quo medicamento, cum animal
momorderit, plaga linitur et curatur animal. Vel si inventus non
fuerit, cuminum tritum cum pice liquida axungiaque miscetur, ad
spissitudinem malagmatis coquetur impositumque a periculo liberat
et sanat. [2] Quodsi in suppurationem fuerit plaga conversa,
lamina ferrea candenti aperienda est et quidquid vitiosum est
inurendum atque pice liquida vel oleo percurandum. Ne autem mus
araneus animal mordeat, ipsum vivum de creta circumdatur; quae
cum induraverit, suspendetur ad collum: et non tangetur a morsu.
Certissimum adversus morsum eiusmodi remedium comprobatur: alium
tritum cum nitro, vel si nitrum defuerit cum sale et cumino,
miscere atque ex eo pulvere loca, quae morsu contacta sunt,
confricare. [3] Quodsi ei eruperint vulnera venenata, hordeum
combustum in pulverem rediges et dilutis aceto vulneribus
asperges, et hac ratione sola curabis daturus potionem: pollinem
tritici cum hordeo, cedriam et vini sextarium per fauces digeres.
Quodsi praegnans mus araneus fuerit qui percusserit, his
agnoscitur signis: pustulae per totum corpus exeunt; sed simili,
ut supra scriptum est, ratione curabitur.

 De scorpio.  

[1] Scorpius si iumentum percusserit, his agnoscetur signis:
genua contrahuntur, claudicabit, non manducat, de naribus fluent
pituitae virides, accumbet et vix surget. Simili ratione curatur
sicut serpentis ac viperae morsus: stercus tamen asininum vel
lotium in ipsa plaga oportet imponi.

 Ad canis rabiosi morsum.  

[1] Canis rabiosi morsus et iumentis et hominibus exitium inferre
consuevit usque eo ut ipsos qui contacti fuerint hydrophobos
faciat et convertat in rabiem. Qui hac ratione curantur: locum
qui morsus est, ferreis vel quod utilius est, cuprinis cauteriis
urito, in loco tenebricoso eum constituito. Sic eum adaquabis in
tenebris, ne aquam videat. Quodsi canem ipsum occidere potueris,
iecur eius coctum ad manducandum dabis vel tritum faucibus
digeres.

Faeni quoque flos combures et cum axungia veteri deteres et ad
morsum appones: salutare remedium est. [2] Sed specialiter
prodest, si radicem cynorrhodae, id est herbae quae vocatur rosa
canina, effoderis et lotam prius atque contusam diligenter sive
hominis sive animalis, quod rabiosus canis momorderit, in plaga
apposueris contritamque cum vino veteri propinaveris ad bibendum.
Hac enim sola ratione nec hydrophobus fiet et imminens discrimen
evadet. [3] Canis rabidi morsibus subvenit, si III scrup.
Iudaici bituminis triti cum hemina vini veteris tepentis triduo
per os digeras. Sambuci quoque grana, vel sucum de foliis aut de
cortice exprimes, et cum vino veteri dabis in potum. Sed tunc
efficace est haec potio, si de eo sambuco dederis, quod non in
terra sed in alia arbore fuerit natum.

 Si stercus gallinaceum animal manducaverit.  

[1] Si fimum gallinaceum animal in hordeo comederit vel faeno
sumpserit, quasi a venenatis bestiis percussum cruciatur,
continuo internorum dolor et inflatio subsequitur ad
similitudinem strophi, sudor quoque et volutatio ac tussis
asperrima [2] Adversus quam necessitatem apii seminis unc. II
deteres et cum vini sextario et hemina mellis temperas et per os
defundes, et tam diu deambulare compelles, donec potio ventrem
moveat. [3] Quodsi nimio dolore etiam obroboratio fuerit
subsecuta, bacarum lauri selib., nitri selib., aceti sext. II,
olei sext. I diligenter trita permisces et ad focum calefacies,
et in loco calido animal per triduum unges et contra pilum
diligenter fricabis, certissimum daturus ex sudore remedium. [4]
Adversus huiusmodi casus physicum remedium experimenta docuerunt:
pullum vel gallinam occidere ventremque ipsius crudum et adhuc
calentem cum stercore, suo equo vel mulo, involutum melle,
digerere per fauces optimum creditur. [5] Tres pilulas cyphi cum
vino veteri deterere et tepidum per os dare eadem hora sanare
firmatur. Lixivium quoque ex arbore ulmi vel ex cuiuscunque
generis ligni cinere dummodo bene tritum cum oleo permiscere et
liquidum ac tepidum defundere per fauces, tanquam physicum et
salutare laudatur.

 LIBER III  

 PROLOGVS  

[1]Solemnis excusatio negligentium est dispendia ex
dissimulatione venientia deo imputare vel casibus: minus namque
peccare se credit ignavia, si id, quod ipsius culpa accidit, ad
potestatem incipiat deferre fortunae. [2] Sic de aegrotantibus
dicitur morituros frustra curari, victuros etiam si medicina
cesset evasuros. Cui disputationi, quia non solum iners sed etiam
impia est, non libenter assenserim. [3] Malo enim nihil
inexpertum relinqui, quam, si quid calamitatis evenerit,
avaritiae vel dissimulationibus imputari. Sed fortasse aliquando
vera illa videantur in homine, qui divina providentia ac
dispositione fatorum creditur regi. [4] Animalia vero, cum quibus
divinitas nihil dignatur habere commune, nisi hominum studio
impensisque curentur, absque ambiguitate depereunt. [5] Quid enim
iumentis spei superest, quae divinitas fovere respuit, si
hominum medela cessaverit? Saepe accidit, ut, neglectis
animalibus quae prima conceperunt morbum, contactu crescens
pestilentia greges integros perimat, quia polluta a languidis
pascua infectique fontes ita nocent, quasi in venena vertantur.
[6] Postremo aegroti odor cum sanorum impleverit nares, ipso
fetore visceribus inseret morbos. Sic ad pullos mors a matribus
corrupto lacte transmigrat. [7] Sic in numerosis stabulis quamvis
vile iumentum, si contagiosam semel susceperit passionem, veloci
transitu pretiosa quoque iumenta consumet. Sed adversum omnia
diligentia, studium, herbarum potestas, curandi scientia prodesse
consuevit. [8] Sicuti medicorum prima doctrina est humani
corporis partes organumque cognoscere, ita necessarium
mulomedicis de ossibus, de nervis ac venis iumentorum universa
perdiscere. Neque enim curare rationabiliter potest, qui
qualitatem rei, quam curat, ignorat.

 De numero et positione ossium.  

[1] Iumentum igitur habet in capite ossa II, a fronte usque ad
nares alia II, maxillaria inferiora II, dentes XL, hoc est
molares XXIV, caninos IV, rapaces XII. In cervice autem sunt
spondyli VII, spatulae renum sunt VIII, a renibus usque ad anum
VI, muscarium habet commissuras XII. [2] In armis prioribus sunt
ragulae II; ab armis usque ad brachiola II; a brachiolis usque ad
genua II. In genibus parastaticae II; tibiae usque ad articulos
II. Bases quae appellantur, numero II. Vsque ad pumicem ungulae
ossa minuta XVI, in pectore I, costae cum interioribus XXXVI.
Item a posterioribus a cumulari usque ad malaria II; a malaribus
usque ad vertebras II, costales II. Ab acrocolefio usque ad
gambam II, a gamba usque ad cirros tibiales II, minuta usque ad
ungulas XVI. Fiunt ossa omnia CLXX.

 De mensuris numeroque membrorum.  

[1] Nunc mensuras numerumque membrorum oportet exponi. In palato
gradus sunt XII. Longitudo linguae habet pedem semis; labrum
superius habet uncias VI, inferius uncias V, maxillae singulae
uncias X. A cirro frontis ad nares habet pedem; auriculae
singulae continet uncias VI. In oculis autem singulis unciae IV,
a cirro ubi desinit cervix usque ad mercurium continentur
taliculi VIII. [2] Spina continet subter ac supra spatulas XXXII,
a commissura renum, quod cumulare dicitur, usque ad imum
muscarium commissurae sunt XII. Ragulae longitia uncias XII, ab
armis usque ad brachiolum uncias VII, a brachiolis usque ad genua
longitudo continet pedem: ab articulis usque ad ungulas uncias
IV; in longitudine vel prolixitudine pedes VI. Haec eumetria equi
convenit staturae honestae ac mediae. Ceterum non dubitatur in
buricis minora ista et in primae formae equis esse maiora.

 De numero et qualitate nervorum.  

[1] Nervorum quoque numerus qualitas ac mensura pandenda est. A
mediis naribus per caput cervicem ac mediam spinam usque ad imum
muscarium descendit filum duplex, quod continet pedes XII. Duo
nervi in cervice palmarii continent pedes IV; ab armis usque ad
geniculum nervi II, a geniculo usque ad basin nervi IV. In
prioribus sunt nervi X, in posterioribus X; a renibus usque ad
testes nervi IV. Fiunt in se omnes nervi XXXIII.

 De qualitate venarum.  

[1] Consequenter venarum quoque indicandus est numerus. In palato
venae sunt II, temporales II, suboculares II, in naribus II, in
cervicibus II, in pectore II, in brachiolis II, sub cirris IV, de
talis II, de coronis IV, de feminibus IV, de femoribus II, de
subgambis II, de muscario I. Fiunt pariter venae XXXIII.

 De indiciis aetatis.  

[1] Aetatem quoque iumentorum ex dentibus aliisque signis oportet
agnosci, ne vel ementes per imperitiam subeamus incommodum vel
curantes aegroti animalis ignoremus aetatem, quia sicut hominibus
ita et equis aliud convenit, cum iuventa sunt fervidi, aliud cum
senectute iam frigidi. [2] Manifestum est autem notas aetatis
cum corpore mutari. Pullis enim bimis et sex mensium medii dentes
superiores cadunt, quos lactantes vocant. Cum autem quartum
annum agere coeperint, decidentibus qui canini appellantur alios
supponunt; [3] deinde intra sextum annum molares cadunt; sexto
anno quos primo mutavit, exaequat; septimo omnes explet
aequaliter, et ex eo cavatos habere incipit dentes nec postea
quot annorum est sciri ad fidem potest nisi signis aliis, quae
usus edocuit. Decimo namque anno tempora cavari incipiunt et
supercilia nonnunquam canescere. Duodecimo anno nigredo in
medietate dentium apparet. [4] Plerique asserunt domitis et freno
assuetis animalibus rugas, quae in labris sunt superioribus,
computandas ita, ut ab angulo, ubi incipit morsus, incipientes
usque ad extremum labrum perveniamus, quia annorum numerum
rugarum numerus ostendit. Postremo rugarum multitudine, tristitia
frontis, deiectione cervicis, pigritia totius corporis, stupore
oculorum palpebrarumque calvitie senectus ipsa se prodit.

 De signis, quibus agnoscitur patria.  

[1] In permutandis vel distrahendis equis maximam fraudem patriae
solet afferre mendacium. Volentes enim carius vendere
generosissimos fingunt. Quae res nos compulit, qui propter tam
diversas et longinquas peregrinationes equorum genera universa
cognovimus et in nostris stabulis saepe nutrivimus, uniuscuiusque
nationis explicare signa vel merita. [2] Nam ut viliora
ministeria taceamus, equos tribus usibus vel maxime necessarios
constat: proeliis circo sellis. Ad bellum Huniscorum longe prima
docetur utilitas patientiae, laboris, frigoris, famis; [3]
Toringos dehinc et Burgundiones iniuriae tolerantes, tertio loco
Frigiscos non minus velocitate quam continuatione cursus
invictos, postea Epirotas, Samaricos ac Dalmatas, licet
contumaces ad frena, armis habiles asseverant. [4] Curribus
Cappadocum gloriosa nobilitas, Hispanorum par vel proxima in
circo creditur palma. Nec inferiores prope Sicilia exhibet circo,
quamvis Africa Hispani sanguinia velocissimos praestare
consueverit. Ad usum sellae Persis provinciis omnibus praestat,
equos exhibet patrimoniorum censibus aestimatos, ad vehendum
molles et impigros, incessus nobilitate pretiosos. Sequuntur
Armenii atque Sofoeni: in qua parte nec Epirotas Siculosque
despexeris, si mores ac pulchritudo non deserat. [5] Huniscis
grande et aduncum caput, extantes oculi, angustae nares, latae
maxillae, robusta cervix et rigida, iubae ultra genua pendentes,
maiores costae, incurva spina, cauda silvosa, validissimae
tibiae, parvae bases, plenae ac diffusae ungulae, ilia cavata
totumque corpus angulosum, nulla in clunibus arvina, nulli in
musculis tori, in longitudine magis quam in altitudine statura
propensior, venter exhaustus, ossa grandia, macies grata et
quibus pulchritudinem praestet ipsa deformitas: animus moderatus
et prudens et vulnerum patiens. [6] Persae statura et positione a
ceteris equorum generibus non differunt plurimum, sed solius
ambulaturae genere: nam quadam gratia discernuntur a ceteris:
gradus est minutus, celer et qui sedentem delectet et erigat, nec
arte doceatur sed naturae velut iure praestetur. [7] Inter
tolutarios enim et eos, quos totonarios vulgus appellat,
ambulatura eorum media est et cum neutris sit similis, habere
creditur aliquid ab utroque commune. [8] His, sicut probatum est,
in brevi amplior gratia, in prolixo itinere minor patientia,
animus superbus et nisi labore subiugetur assiduo, adversum
equitem contumax; mens tamen prudens et quod mirum sit in tanto
fervore, cautissima decoris, incurvata in arcum cervix, ut mentum
recumbere videatur in pectore.

 De temporibus vitae.  

[1] Aetas longaeva Persis, Huniscis, Epirotis ac Siculis, brevior
Hispanis ac Numidis. Frequens opinio est barbaricis nullarum
potionum adhibendam medicinam, quod usque adeo naturae beneficio
convalescant, ut his nocitura sit cura. Sed falsa erit ista
persuasio. Nam quanto fortiora sunt membra, tanto diutius vivunt,
si ex arte veniens medela non desit. [2] Spadonibus tamen inter,
auctores constitit sanguinem de matrice nunquam nisi forte nimia
et extrema necessitate tollendum, propterea quod caloris maximam
partem cum testibus amiserunt. De palato tamen, si non impedit
negligentia, omnibus prope mensibus tam spadonibus quam
testiculatis minuendus est sanguis. [3] Admissarii vero si
cohibeantur a venere, nisi dematricati fuerint, caecari saepe
dicuntur: quamvis eo anno, quo admissum faciunt, non sit ei vena
laxanda, ne generationi intentum cura geminae necessitatis
exhauriat.

Studiosis equorum quae cura stabuli, qui alimentorum cultus, quae
observationis sollicitudo praestanda sit, primus ac secundus
indicat liber. [4] Nunc decursis omnibus, quae huius artis
doctrina poscebat, ad compositiones necessariarum potionum
medicamentorumque descendemus ex quibus et explorata congessimus
et ea, quae non tam ad utilitatem curandi quam ob caritatem
emendi mulomedicorum cupiditas inflaverat, submovimus. [5]
Constat namque non tam multis neque pretiosis speciebus, sed
paucis et ad causam de qua agitur accommodis posse sanari. Primum
igitur ut pinguia sint iumenta, quia in curulibus et sellaribus
decet, deinde ut sana permaneant, post ut aegrota curentur,
confectiones ut dictum est medicaminum proferemus, electas ex
auctoribus multis et experimentis manifestissimis approbatas.

 Potio ad reficienda iumenta et diapente.  

[1] Traditur Chiron ad reficienda vel curanda iumenta hanc
edidisse potionem, quae interna extergeat, morbos ac tussim
reprimat, vulsos ac pthisicos curet. Ptisanae sext. I, lini
seminis heminam, croci unc. I, intestinum porcinum recens, quod
longaonem vocant, prius diligenter elotum, vel acronem: quae si
in praesentia forte non suppetunt, haedinum caput cum pedibus
suis et intestinis ac ventre, diligenter quasi ad hominum usus
curatum, in caccabum novum mittes. [2] Adde superioribus hyssopi
fasces II, cocleas germanas purgatas XV, bulbos XV, ficus
duplices XX, rutae fasciculum I, bacarum lauri sext. I tritum,
dactylos XX, alii purgati capita III, sevi caprini unc. VI, pulei
sicci fasciculum I, [3] quae omnia trita decoques in aqua
cisternina vel caelesti, donec liquefacta carne defluant ossa;
sed aquam saepius adicies, ne medicamentum ustura consumat. [4]
Cum spissum videris, colas abiectisque excrementis et ossibus
addes tracanthi unc. I pridie in calida infusam, ut inturgescat
et solvi possit; adicies passi sext III, ova cruda VI, olei rosei
ova plena VI, butyri resoluti unc. III, alii Gallici unc. III,
amyli unc III, pulveris quadrigarii unc III, lomenti fabae, id
est farinae, sext. I. [5] Haec omnia ita temperabis, ut per cornu
defluant et sextarios singulos ieiunis animalibus per triduum
dabis; et si volueris, VII diebus interpositis repetes et dabis a
capite potionem. [6] Iumenta a morbo reficit et custodit:
gentianae, aristolochiae rotundae, murrae troclitis, rasurae
eboris et bacarum lauri aequis ponderibus pulvis immixtus, ex quo
grande coclearium plenum sumes; addes hyssopi triti scrup. IV,
mellis vel passi unc. III, vini sext. I, cyphi resoluti pastillum
I; post cursum sive post laborem conditi bene piperati heminam
adicies, aestate rosati vel absinthii tantundem, et per os dabis
ad cornu. [7] Si aestu animal fatigatur, puscam cum puleio trito
misces naresque et faciem confovebis: ova quoque trita cum hemina
vini veteris optimi faucibus infundes, ut ovis lene refrigerium,
vino virtus accrescat. Maciem languoremque depellet sulfuris
semunc., murrae scrup. IV in pulverem resoluta, si ovum crudum et
vini veteris sextarius addatur frequenterque per fauces detur.
[8] Diapente est, quod supra rettulimus, necessarium pluribus
causis ac morbis et semper diligenti confectione servandum; id
est gentianae, aristolochiae rotundae, murrae, rasurae eboris et
bacarum lauri de recentibus speciebus in unum redactis
minutissimus pulvis, ex hoc febrientibus plenum cocleare cum
tribus unciis mellis et aquae tepidae sextario, in qua radices
iunci et apium sufficiens decoctum fuerit, per os dabis ita, ut
triduo similis cura procedat. [9] Idem pulvis si ultra cocleare
cum sextario vini veteris et olei viridis hemina detur, animal a
quibuslibet venenis vel serpenturn aut bestiolarum morsibus
liberat. [10] Cui si piperis ac pulei nec non etiam cumini
pulveris aliud cocleare addideris et cum vini veteris sextario
dederis, omne frigus expellet.

 Ad tussim et vulsos.  

[1] Tussim quoque insanabilem curat cum hemina passi et tribus
unciis olei et ovo crudo, si per triduum defundas faucibus,
addito fabae polline et faeni Graeci binis coclearibus. Praeterea
valde tussientibus prodest fabae frixae sextarius sine sale
coctae, sevi caprini unc III, butyri unc. III, alii purgati
capita tria decocta et cum suco ptisanae data per triduum. [2]
Quo medicamento validius creditur: ficus siccas pondo II, faeni
Graeci sextarium, tracanthi unciam pridie in calida infusa,
anagallici unciam, rutae viridis fasciculum, apii fasciculos III
pariter in aqua diutissime decoques et faucibus per triduum
dabis. [3] Curare etiam vulsos creditur, si VII uncias cineris ex
ulmo mundissimi colligas addasque olei unc. IlI, bulbos tritos
VII, anagallici unciam, butyri unciam, sevi caprini unciam,
mellis unc. III, plantaginis viridis tritae unc. III, passi
heminam, ptisanae vel lini seminis heminam: quas ita temperata,
ut per cornu defluant, per triduum vel si necessitas cogit per
plures dies ieiunis singulos sextarios dabis. [4] Desperatam
tussim saepe curavit potio vilis ac facilis: pulveris ex faba
unc. VI, pulveris ex faeno Graeco unc. VI, enulae siccae et
tunsae pulveris unc. III, anagallici siccati et tunsi pulveris
unc. III, butyri unc. III: quae omnia cum tribus sextariis vini
boni misces addesque passi sext. I s., pariter agitata uni equo
ieiuno ante lucem bina cornua per os defundes, donec omnem bibat
potionem. [5] Curam quoque non parum profuisse experimenta
docuerunt hac ratione compositam: fabae frixae sextarium sine
sale decoques addesque sevi hircini resoluti unc. III butyri unc.
V: in mortario conteres universa. [6] Praeterea faeni Graeci
sextarium bene purgatum fervere facies primamque aquam inter
initia fervoris effundes addesque aquae sext. V, XX pinguissimas
caricas et III unc. glycyrrhizae, pariter decoquas, donec aqua
ad. IV sextarios redigatur. [7] Tunc faenum Graecum cum caricis
et glycyrrhiza in mortario deteres miscesque cum faba,
superfundes etiam calidam, in qua caricae cum ceteris coctae
sunt: contemperatis omnibus, si liquor spissior fuerit, tantum
passi addes, ut per cornu facile possit exire, diebusque plurimis
ex eo per os singulos sextarios tussientibus dabis.

 Ad cossos, vermes vel tineas.  

[1] Cossos, vermes vel tineas ceteraque animalia ventris
extinguit, si heminam cineris ex olivae ligno viridi collecti cum
hemina olei viridis per triduum dederis ad cornu. [2] Alia
quoque confectio, quae eadem saepe mortifera liberat passione:
pulveris santonici itemque absinthii Pontici nec non lupini crudi
et herbae centaureae nec non etiam ervi pollinis et seminis
rafani binas uncias mittes addesque cornu cervini unc. I et apii
seminis unc. I, sinopidis Pontici pastillos IV, opopanacis
semunc., vini † tenetali vel alterius austeri sext. II, olei
viridis sext. I, quae tepefacta ita animali defundes, ut unum
cornu per os accipiat in clivo constitutum, quatenus sucus
facilius ad interiora perveniat. [3] Postero die idem animal
pronum constituatur in clivo et per clysterem in intestinum
ipsius tepidae illius potionis sextarius irrigetur, quatenus
alternis diebus ex utraque parte iniecta potio coagulare, quod
appellatur, possit infundere, in quo illae noxiae bestiolae
congregantur et pertuso ventriculo excruciata doloribus animalia
perimunt. [4] Est et tertia confectio non minus valida: radices
capparis Siculae vel bacas cum foliis ad unam libram deteres
addesque sextarium iuris capparis, eminam quoque seminis
coriandri et eminam nasturtii et eminam seminis erucae deteres
pariterque commisces additis aceti sext. II. Quod medicamentum
interdum per os, sicut dictum est, interdum per intestinum inicis
animali et internos hostes potionis austeritate consumes.

 Adversus omnia genera morborum.  

[1] Adversus omnia genera morborum salutaris confectio
praeparanda est, ut inter ipsa initia ex conditis possit occurri;
cassa est enim medicina, quae sera est. Murrae troglitis lib. I,
turis masculi lib. I, mali Punici corii tunsi selib., piperis
unc. VI, croci unc III, acaciae rufae selib., cadmiae botritis
selib., aes ustum selib., absinthii Pontici selib., pulveris
serpylli selib., betonicae selib., centaureae selib., sagapeni
selib., saxifragae selib., peucedani selib.: quae omnia bene
tunsa et cribrata mellis optimi tribus sextariis misces et ad
carbones leniter paululum coques, post in vase stanneo vel vitreo
reconditum servas. Ex qua confectione morbidis, si etiam
febriunt, ad diem singula maiora coclearia cumulata cum hemina
aquae tepidae et olei floris tribus unciis dabis. Quodsi absque
febre sunt morbidi vel convalescere iam coeperint, cum vino et
oleo diebus plurimis dabis, donec animal liberatur, quam
validissimam et probatam noveris potionem.

 Compositio suffimentorum salutaris.  

[1] Suffimentorum compositio fascinum pellit, lustrat animal,
fugat daemones, submovet morbos. Odoris namque fumus ac spiritus
per os ac nares ingrediens penetrat ad viscerum omnes recessus ac
curat saepius loca, quae potiones non potuerunt curare; sic
tussis etiam in hominibus suffimentorum vapore praecipue sanatur.
[2] Denique desperatos ac periculosissimos morbos auctores
mulomedicinae asserunt non ex pabuli aut aquarum vitio, sed ex
aeris corruptione descendere. Et ideo facilius languorem, quem
pestilens ventus ingessit, suffimentorum salubris curat afflatus,
cuius talis est compositio: [3] sulfuris vivi lib. I., bituminis
Iudaici lib. I., opopanacis selib., galbani selib., castorei
selib., aeris crudi selib., albitis selib., salis hammoniaci unc.
III, rasurae cornu cervini unc. III, lapidis gagatis masculi
unc. III, lapidis gagatis feminae unc. III, lapidis galactitis
unc. I, lapidis haematitis unc. III, lapidis sideritis unc. I,
lapidis argyritis unc. I, caballiones marinos VII, scillas
marinas VII, pilas marinas VII, caudas marinas VII, ungues
marinos VII, uvae marine unc. III, medullae taedae pineae lib.
III, cedriae lib. III, picis liquidae lib. III, ossa sepiae VII:
[4] haec siccata pariter deteruntur atque miscentur; ex quibus
unum cocleare, si opus fuerit, vivis carbonibus asperges et
operto capite, ut fumum per os naresque suscipiat, animal suffis.
Quod suffimentum, praeter curam iumentorum sanat et incursantes
hominum passiones grandinemque depellit, daemones abigit et
umbras fugat.

 Compositio pulveris quadrigarii.  

[1] Quadrigarium pulverem vocant, qui ex diverso pigmentorum
genere mixtus et per se adiuvat animalia et aliis potionibus pro
modo vel curae ratione miscetur. [2] Huius Chiron talem
compositionem saluberrimam credidit: tracanthi pondo III, aloes
unc. VI, murrae unc. VI, costi unc. VI, amomi unc. VI, cassiae
unc. VI, gentianae lib. I, aristolochiae lib. I, meliloti lib. I,
centaureae lib. I, betonicae lib. I, saxifragae lib. I,
scinoanthis lib. I, samsuci. lib. I, hyssopi lib. I, abrotani
lib. I, eupatorii unc. VI, cardamomi unc. VI, folii unc. III,
spicae nardi unc. III, spicae Celticae unc. VI, asari lib. I,
dauci unc. III, castorii unc. VI, opopanacis unc. VI, galbani
unc. VI, strutii unc. VI, panacis radicis unc. VI, glycyrrhizae
unc. VI, absinthii fasces III, sucum herbae peristerei cyathos
II, radices vel surculos ipsius herbae peristerionis siccas et
cribratas drach. VI: haec omnia pariter conteres et diligenter in
vase vitreo trita servabis. [3] Pelagonius quoque quadrigarii
pulveris eiusmodi composuit confectionem: cinnamomi, spicae
Syriacae, spicae Indicae, croci Siculi, murrae troglitis,
scinuanthus, piperis nigri, piperis longi, xylocinnamomi, casiae,
betonicae, casiae nigrae, trixaginis, folii, nardi, lentisci,
cepae Indicae, acori Pontici, meu, turis masculi, iris Illyricae,
thymi Cretici, piperis albi, calami Syriaci, asari Pontici,
petroselini, mannae croci, mali terreni, gentianae, rosae aridae,
casiae fistulae, inulae: haec omnia aequis ponderibus pro modo
animalium misces, conteris, cribras, in pyxidem vel vitreum
doliolum condis et cum opus fuerit, singula coclearia vel
amplius, si vires animalium patiuntur, iumentis singulis dabis,
addito vino vel oleo. Interdum aliis potionibus misces, si ratio
artis vel cura mandaverit. [4] Apsyrtus quadrigarium pulverem hac
ratione composuit: folium, spicae nardi, crocum, piper album,
piper longum, piper nigrum, opopanacis radicem, casiae dafnitis,
casiae marmalitis, casiam nardinam, iris Illyricam, apii semen,
malum terrae, peucedanum radicem herbae Sabinae, gentianam,
herbam rosinam, thymum, murram, trixaginem, costum, tus masculum,
† gesse mantium, malum Punicum, calamum aromaticum, rosam
siccam, rutam agrestem, petroselinum, aristolochiam longam,
amomum, calamum Syriacum, herbam Artemisiam: haec omnia pro
numero animalium praeparas, aequis ponderibus misces et tundis
cribrataque servabis ad diversas passiones usurus.

 Compositio caustici.  

[1] Causticum humecta siccat, laxata constringit, luxata reparat,
laesa confirmat. Huius Chiron talem compositionem demonstravit:
bituminis Iudaici pond. II, bituminis Apollonii pond. II, mannae
turis unc. VI, bidellae Arabicae unc. I, cerae propolis unc. II,
opopanacis unc. II, castorei unc. II, galbani unc. I, guttae
storacis unc. II, medullae cervinae pond. II, cerae communis
pond. II, axungiae pond. II, resinae frixae pond. II, resinae
terebintinae lib. I, resinae dictamni lib. I, resinae cabialis
lib. I, visci Italici unc. III, apochymatis unc. II, hyssopi
sucum unc. II, guttae hammoniacae unc. II, picis Brittiae lib. I.
[2] Pelagonius causticum, quod suffusiones vesicasque siccaret
in genibus vel in articulis, hac ratione composuit: cerae Punicae
lib. I, resinae pond. II, galbani unc. VI, asfalti Iudaici pond.
II, murrae secundariae pond. II, visci Campani pond. II,
bituminis lib. I, hammoniaci unc. VI, costi unc. VI. [3] Verum
cetera decoques in caccabo fictili novo; quae cum refrixerint,
addes asfaltum et hammoniacum et costum pro mensura, qua scriptum
est, tritum ad modum farinae, et agitabis et iterum recoques, ut
sit una substantia. Quo uteris adversum vesicas et suffusiones,
quae nascuntur in genibus aut tibiis aut internodiis aut
articulis, usque eo ut etiam ossilagines curare credatur. [4]
Malagma quoque causticum hac voluit ratione componi: picis pond.
II, cerae pond. II, galbani unc. III resinae lib. I, adipis
taurini pond. II, bidellae unc. III, turis pollinis unc. VI,
resinae terebintinae unc. VI, visci pond. II, glutis unc. III.
[5] Apsyrtus eiusmodi causticum ad curam composuit glandularum:
resinae frixae unc. III, resinae astulosae unc. III, resinae
terebintinae unc. III, hammoniaci unc. III, visci unc. III, cerae
unc. III, picis durae unc. III, bituminis Iudaici unc. I, dauci
unc. III, bituminis Graeci unc III, galbani unc. III: haec omnia
in vino decoques; bitumen vero contundes et supermittes.

 Confectio malagemae.  

[1] Compositio malagmae ad tumorem nervorum: galbani unc. II,
resinae lib. I, hammoniaci selib., picis Britiae selib., cerae
selib., olei quod temperare possit. Item malagma ad tumores duros
et veteres: galbani lib. II, hammoniaci selib., resinae
terebintinae lib. I, opopanacis lib. s., bidellae lib. I,
storacis lib. I, piperis albi unc. I, piperis longi unc. I,
bacarum lauri lib. I, cerae rufae lib. I, picis Brittiae lib. I,
olei irini quod satis est.

 Compositio collyrii fistularis.  

[1] Quod conficitur, ut mittatur in fistulas vulnerum, quae ab
initio curata fuerint negligenter. Formatur autem ad mensuram
ipsius fistulae, ut cum immissum fuerit, eandem possit implere,
ut celerius consumpta duritie viva caro ducat solidam cicatricem.
Misy lib. I, feculae lib. I, aeruginis lib. I, chalcitis lib. I,
cumini unc. VI teres cum aceto et collyria facies. [2] Item
aliter componitur collyrium fistulare: misy lib. I, aeruginis
lib. I, chalcitis lib. I, mellis unc. VI, lonchitis pond. II
coques cum vino veteri pastillosque facies fistulis inserendos.

 Compositio malagmae crudae.  

[1] Calcis vivae lib. II, sinapis Alexandrini lib. I., ficus
siccae unc. VI, axungiae quod sufficit in unum contundes et
uteris.

 Compositio synchrismae.  

[1] Compositio synchrismae: cerae rufae pond. II, resinae frixae
pond. II, olei laurini lib. I, sevi taurini lib. I, axungiae lib.
I, medullae cervinae lib. I, olei cyprini lib. I, aeruginis lib.
I, hyssopi lib. I, axungiae veteris lib. I: haec pariter ad
carbones coques et uteris.

 Compositio traumatici.  

[1] Traumaticum medicamentum curationi vulnerum valde convenit,
nam absumpta putredine vivam carnem ad sanitatem adducit. Huius
est talis compositio: misy lib. I, chalcitis lib. II, aeruginis
lib. I pariter colabis et supra tegulas in igne pones et coques,
ut rubeum fiat. Post in mortario teres et ad similitudinem
farinae pulverem facies. Deinde duos sextarios mellis in olla
nova coques cum vino et cum fervere coeperit, adicies pulverem
suprascriptum et pariter decoques refrigeratoque ad cancromata et
plagas et famices vel ad cicatrices reducendas uteris. [2]
Traumaticum quoque hac ratione componitur: misy lib. I, cadmiae
lib. I, aloes lib. I, cumini lib. I, aeruginis lib. I, chalcitis
lib. I, mellis lib. II in olla nova decoques refrigeratoque
uteris.

 Compositio malagmae basilicae.  

[1] Malagmae quoque istiusmodi probata est compositio: mellis
lib. I, galbani lib. I, storacis lib. I, bidellae lib. I, piperis
albi lib. I, hammoniaci pond. II, medullae cervinae lib. I,
bacarum lauri lib. I, turis pollinis unc. II, sevi caprini unc.
V.

 Alia compositio malagmae.  

[1] Malagmae quoque medicamentum hac ratione componitur:
hammoniaci unc. III, cerae lib. I, nitri floris unc. II, resinae
terebintinae pond. II, storacis unc. III, bacarum lauri unc. VI,
olei cyprini unc. III, olei irini unc. III, olei rosei unc. III,
olei laurini unc. III, adipis anserinae unc. V, hyssopi unc. IV,
medullae cervinae unc. VI, opopanacis unc. VI, piperis albi unc.
II, galbani unc. III, axungiae veteris lib. I, aceti acerrimi
heminam, turis masculi unc. III.

 Compositio prima anacollematis.  

[1] Apsyrtus compositionem anacollematis eiusmodi prodidit: flos
nitri sext. I, flos siliginis sext. I, opopanacis unc. III, croci
Siculi unc. II, piperis albi semunc., pollinis turis unc. III,
ova X, cocleas contusas X, bulbos XX, avellanas XX, quae omnia
contusa et permixta si aceto temperes, divulsa coniunges.
Efficacius tamen est, si de locis dolentibus missum sanguinem
ipsius animalis addideris. [2] Compositio synchrismae: storacis
unc. III, hammoniaci unc. II, medullae cervinae unc. II, turis
pollinem unc. III, oleum laurinum unc. II, olei glaucini unc.
III, olei cyprini unc. III, sevi taurini unc. III, resinae
terebintinae unc. IV, adipis ursinae unc. III, adipis leoninae
unc. III, propoleos unc. III, olei veteris unc. VI, axungiae
veteris lib. I, olei Sabinensis lib. I s., opopanacis unc. III,
galbani unc. III: haec ad carbones lentis vaporibus decoquuntur
et unctionem saluberrimam praestant.

 Compositio alia malagmae crudae.  

[1] Compositio malagmae crudae talis est: cerae Punicae selib.,
hammoniaci selib., bidellae unc. III, storacis unc. II, sagapeni
unc. IV, turis pollinis unc. VI, olei veteris unc. IV, propoleos
unc. II, medullae cervinae unc. VI, sevi taurini unc. II, resinae
frixae unc. II, adipis ursini unc. II, adipis leonini unc. II,
opopanacis unc. II, bacarum lauri unc. II, olei cyprini unc. II,
gentianae unc. II, resinae Colophoniae unc. VI, galbani unc. VI,
resinae terebintinae unc. VI. [2] Item compositio malagmae
coctilis: cerae lib. I, hammoniaci lib. I, storacis unc. VI,
sagapeni unc. III, turis pollinis unc. IV, medullae cervinae unc.
IV, opii Hispani unc. II, propoleos unc. IV, sevi caprini unc.
VI, adipis ursini unc. III, opopanacis unc. II, olei cyprini unc.
III, galbani unc. VI, picis Brittiae unc. III, resinae
terebintinae unc III, resinae frixae unc. IV, aceti acerrimi unc.
IV, olei lentiscini unc. VI, olei irini unc. IV.

 Compositio malagmae ad uligines.  

[1] Compositio malagmae ad uligines: salis Afri lib. I, bulbi
lib. I, sulfuris lib. I, misy lib. II, olei lib. I: his coctis
diligenter uteris.

 Compositio malagmae ad nervos.  

[1] Compositio malagmae ad nervos: sulfuris vivi, aluminis,
resinae, picis Brittiae ana lib. I, cerae pond. II, medullae
cervinae lib. I: haec omnia pariter diu agitas aut verberas.

 Compositio traumatici.  

[1] Compositio traumatici: gallae unc. IV, aeris usti unc. III,
corticis mali Punici unc. III, misy unc. IV, vini unc. I, aceti
unc. III in olla nova excoquis et uteris.

 Compositio collyriorum.  

[1] Collyriorum quoque confectiones Apsyrti Pelagonii Chironisque
subiecimus. Ad album enim de oculis abstergendum Apsyrtus tradit
nitrum lib. I, nuces avellanas purgatas comburi deberi donec
redigantur in cinerem, et in mortario deteri addique eo mannae
turis idem pondus, quae diutissime trita et creta melle optimo
adiecto comprehenduntur, et sic inungatur animal. [2] Idem
Apsyrtus eiusmodi collyrium laudat: piperis albi grana VIII,
mellis Attici unc. II, croci unc. II, sepiae marinae testa
diligentissime trita unc. II, balsami unc. I. [3] Pelagonius tale
collyrium monstrat: oleum, sal, butyrum, resinam, cerussam,
opobalsamum addito melle pariter deteri atque componi et alternis
diebus induci usque ad sanitatem. [4] Nardinum quoque collyrium
hac ratione composuit: violae unc. I, spicae nardi semunc.,
casiae semunc., murrae unc. III, croci unc. III, olei cyprini
unc. VI, piperis albi unc. II, cummi unc. III. [5] Item alia
compositio collyrii: opobalsami unc. I, croci unc. I, murrae unc.
I, salis Hispani unc. I, lepidis unc. I, ossis sepiae unc. I,
cadmiae unc. II, afronitri unc. I, mellis Attici lib. I. [6]
Chiron etiam vetera glaucomata eiusmodi collyrii indicat
confectione purgari: cornu bubalum extremum, ubi solidum est,
combures ac deteres, turis quoque masculi pulverem iunges,
stercoris quoque humani combusti et salis hammoniaci paris
mensurae pulverem facies, murram, piper longum, ossa sepiae, flos
aeruginis, vetus vinum, crocum, rutam pariter detrita commisces,
addito optimo melle quod sufficit, et inunges. [7] Aliud quoque
collyrium simile composuit: ossa sepiae marinae, crocum, murram
troglitem, salis hammoniaci, stercus crocodili: haec omnia
pariter diutissime teruntur et bene trita cernuntur additoque
optimo melle inunctionibus utilitatem animalibus praestat.

[8] Licet aut parva aut prope nulla de his, quae diversi auctores
rettulerunt, praeterisse doceam, tamen quaecunque videntur proba
conscripsimus. [9] Verum ne longior liber confusionem magis
legentibus quam instructionem videretur afferre, modum plenum
credimus faciendum, illud iterum iterumque commonentes, ut
diligenti cura passionum occurratur exordiis. Nam etiam
incurabiles valetudines si praeventae fuerint medendi arte
vincuntur; inveteratae causae quae etiam facile curari solent
saepe non possunt.

 Alia quaedam medicamentorum genera.  

[1] {%Cephalicum%}, quod facit ad omnia vulnera difficilia
claudenda et supplenda: herbae panacis radices, tus masculum,
murram, pollinem ervi, rosae folia arida bene trita et cribrata;
hic pulvis confectus difficilia vulnera claudit ac curat. Nunc
etiam si melle decocto et huic medicamento mixto collyrium facias
et altis sub vulneribus fistulae subicias, citius supplere et
sanare cogit. [2] {%Medicamentum consuetum%} in usu cotidiano
necessarium propter compendium et moras ita facies: aeruginem,
chalcitem, aeris florem, aes ustum: haec bene trita et cribrata
aequo pondere catastalticum faciunt, quod carnem supercrescentem
comedendo fovet. Hoc idem cum aceto et melle decoctum ad mellis
crassitudinem facies medicamentum, quod facit ad omnia vulnera et
cancros elimpidanda et ossa scabrosa. [3] {%Chlora%}
medicamentum, quod facit ad omnia vulnera complete limpidanda vel
sine difficultate claudenda: ceram Punicam, resinam
terebintinam, medullam cervinam, aeruginem, oleum ita conficies,
quantum sufficit. [4] {%Tetrapharmacum%}, quod facit ad omnia
vulnera elimpidanda et velocius curanda: adipem taurinam, ceram,
picem, oleum. Igitur medicamentum quod supra dixi catuloticum
est. [5] {%Licium%}, quod facit ad omnia vulnera sordida et
cancrosa: amurcam, salem, acetum: his mixtis quantum volueris ad
crassitudinem mellis uteris. [6] {%Ossuculare%} medicamentum,
quod facit ad omnia ossucula et clavum quo loco factum, si
deiciendum volueris: picem liquidam, axungiam veterem, aeruginem
bene tritam et admixtam colas bene coctum, post decoctionem
suprascripta purgat vulnera diligenter. [7] {%Stypticum%}, quod
facit ad omnia vulnera humecta et fungos exsiccandos: alumen
scissum, gallas minores, cortices mali granati, subcorticem de
ipsa arbore, haec omnia trita: pulvis ipsius vulneribus
exsiccandis valde prodest. [8] {%Medicamentum%}, quod facit ad
omnia vulnera claudenda: absinthium, sinopidem, lepidam; haec
tria bene commixta faciunt medicamentum siccum, quod ad omnia
vulnera prodest. [9] {%Anapleroticum%} medicamentum, quod facit
ad omnia cava supplenda: pollinem turis, pollinem ervi, lepidam;
haec bene trita medicamentum faciunt ad supplenda vel elimpidanda
vulnera. [10] {%Ad oculorum rupturas%} et tuniculas servandas
prodest, si fel caprinum lacti caprino misceatur et sic penna
nigra oculis inungatur. {%Ad oculorum album%} sive glaucomam sic
facies: vini sext. IV, gari floris sext. I, mellis unc. IV
pariter decoquis et uteris. {%Oculare%} ad recentem percussum:
croci, murrae, turis masculi, gummi, medullae vervecinae, ari
Gallici suci, mellis, cardami binas uncias. [11] {%Synchrisma%}:
cerae rufae pond. II, axungiae pond. IV, opopanacis unc. II, olei
veteris pond. II, galbani unc. III, murrae pond. IV, hammoniaci
pond. III, olei Cyprini pond. IV, medullae cervinae pond. II,
hyssopi pond. II, storacis pond. IV, olei lentiscini pond. IV.
[12] {%Synchrisma%} ad alia genera: galbani pond. II, opopanacis
pond. I, cerae pond. IV, medullae cervinae pond. III, turis
masculi pond. II, piperis albi pond. I, resinae terebintinae
pond. III, storacis pond. I, adipis anserinae pond. s., euphorbii
unc. VI, adipis leoninae, mellis, castorei lib. sing., olei
murrae lib. II, olei lentiscini pond. II, olei Syriaei lib. II,
olei veteris lib. II, olei melini pond. II, olei storacis pond.
II, opii pond. III. [13] {%Liparam%} sic facies: spumae argenti
pond. I, cerussae unc. II, vini sext. III, olei pond. I et sem.,
omnia conficies et sic uteris. [14] {%Liparam%} alio genere sic
facies: spumam argenti, cerussam, tus masculum, acetum album,
oleum; haec omnia in unum conteres et cum vino melicrato admisces
et sic uteris. [15] {%Traumaticum%} sic facies: chalcitidis
pond. I, misy pond. I s., aeruginis unc. I, stercoris columbini
pond. I, adarces unc. III et scrup. III decoquis una et sic
uteris. Item alio genere ad flegmonas tollendas: sinapis
Alexandrini unc. VI, fici Afrae unc. III, axungiae veteris unc.
VI, aceti scrup. III. [16] Item {%traumaticum%} alio genere ad
verrucas tollendas: floris calcis unc. II, nitri unc. II, lasaris
unc. III, aceti heminam. Item alio genere ad suffraginosos:
aeruginis, aluminis ana pond. V, herbae sideritis i. ferrariae
pond. I, aceti acri sext. I. [17] {%Ad flegmonas%} discutiendas:
radicis filicis, ervi, axungiae, aceti acris linis in linteo et
sic uteris. [18] {%Causticum%} ad nervos crassos vel quaecunque
in notitia sunt: galbani, opopanacis, medullae cervinae, resinae
terebintinae, hammoniaci, propoleos, violae, turis pollinis ana
pond. II, resinae frixae pond. V, bituminis pond. III, picis
durae pond. V, resinae pituinae pond. V, cerae pond. V, olei
cyprini pond. III, † incomii pond. II, storacis pond. II, visci
pond. II. [19] {%Causticum%} ad nervorum dolores: galbani,
storacis, violae, propoleos, resinae ana pond. I, Colophoniae
unc. VI, resinae terebintinae pond. VI, opopanacis pond. I, turis
pollinis, hyssopi, hammoniaci, bacae lauri ana pond. I, picis
Brittiae pond. I sem., vini Aminei pond. I sem., resinae pituinae
pond. I; haec omnia in uno caccabo coques, in linteolo induces
calida. [20] {%Malagmam cocticam%} sic facies: cerae albae,
galbani ana unc. I, resinae terebintinae pond. II, adipis
taurinae pond. III, hyssopi pond. II, bidellae pond. I sem., iris
Illyricae pond. II, adipis anserinae pond. I; haec omnia
decoquis et uteris. [21] {%Malagma ad nervorum dolorem%}: cerae
unc. VI, adipis cervinae unc. III, galbani, piperis, hammoniaci,
resinae terebintinae ana unc. III, tracanthi unc. V, singula
contundis, permisces et uteris. [22] {%Malagma ad nervos
vexatos%}: mentae, galbani, rubricae, storacis, violae ana pond.
VI, similaginis pond. IV; haec omnia cum similagine et vino
decoques in caccabo et liquida facies, deinde similaginem et
vinum in unum permiscebis, inlinis in linteolo et alligabis
ferventia. [23] {%Malagma ad tumores%} sic facies: cerae unc. VI,
adipis cervinae unc. III, galbani unc. III, violae, piperis albi
ana unc. III, hammoniaci unc. I, resinae terebintinae unc III,
storacis unc. III, gentianae unc. I, singula contundis, postea
permisces in vino et sic uteris. [24] {%Emplastrum%}: cerae
viridis pond. I s., olei cyprini unc. IX, olei myrtini unc. II,
adipis anserinae unc. II, turis pollinis unc. II: haec omnia in
caccabum mittis, coquis et linteolis inlinis. [25] {%Cerotum ad
ulcera et strumas%}: mentae pond. II, cerae rufae pond. X, olei
myrtini pond. VI, olei veteris pond. VIII, aluminis pond. IX,
olei cyprini pond. X, calcis pond. V. [26] {%Fomentum ad
tumores%} sive ad duritiam quamlibet sic facies: hebiscum ex vino
decoctum conteris cum axungia et sic uteris; si minus, herbam
Sabinam conteris et ex rosaceo concoquis et sic uteris ad
sanitatem. [27] {%Compositio ad colicos%}: asari Pontici,
petroselini, feniculi ana unc. I, piperis nigri unc. II, marrubii
mas. unc. I, abrotani unc. s., mellis optimi pond. II coques et
despumabis et haec omnia contundes et cernes et sic in melle
commiscebis, inde figuram facies nucis Abellanae, et ex aqua
dabis bibere congium I. Item diebus, quibus eo morbo tenetur,
feniculi seminis cum vino coclearia III aut IV fricabis in
mortario, adicies vini cibarii sext. I, mittes in ampullam aut
cornu et dabis, ut bibat, et cum sagis bene munies. [28]
{%Malagma ad nervos claudos%}: sevi hircini lib. I, molybdaenae
selib., resinae lib. I, aeruginis selib. [29] {%Compositio ad
genua%}: aceti hemina, salis pusillum, aeris usti selib.,
sinopidis quod satis est. [30] {%Potio hiemalis%}: croci, costi,
petroselini Macedonici, murrae, turis masculi, tracanthi, cumini
Alexandrini, mannae croci, piperis uncias singulas, vini et olei
quod sufficit, ova; haec omnia permisces et dabis cum suco
ptisanae, cui immittis palmas XXV, bulbos XXV, hyssopi fascem,
caprinos adipes, catulum brevem vivum, quem cum madefactum
videris mittis, tunc omnia exsiccabis et adicies olei quod
sufficit; tunc illa omnia permisces et potionabis. [31] {%Potio
aestivalis%}: tracanthi, croci, abrotani, cardamomi, glaucii,
petroselini Macedonici binas uncias, gingiberis unc. I; haec
temperas et cum dare coeperis, mittis cotidie heminas singulas
singulis iumentis; addes porri sectivi, porclacae quod sufficit,
sil Gallici, tus, apium, olei Afri heminam, temperabis et uteris.

