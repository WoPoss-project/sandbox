digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epistula ad Pentadium nepotem suum

Vindicianus

Correzione linguistica: Chiara Miglietta

Codifica XML: Nadia Rosso

2016 digilibLT, Vercelli

Fonte: Theodori Prisciani Euporiston libri III, cum physicorum
fragmento et additamentis pseudoTheodoreis, editi a Valentino
Rose ; accedunt Vindiciani Afri quae feruntur reliquiae Lipsiae
1894, pp. 484-492 (Bibliotheca Scriptorum Graecorum et Romanorum
Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Vindicianus Pentadio nepoti suo salutem. Licet sciam te,
carissime nepos, graecis litteris eruditum ad hanc disciplinam
posse pervenire, tamen ne quid tibi poscenti ad memoriam
denegarem, ex libris medicinalibus Hippocratis intima latinavi.
Quae quia dignus es, fideliter trado daturus tibi avi tui patris
mei libros, ex quibus totius mundi rationem cognoscas, uti nosse
possis quanta fuerit generis nostri sapientia. Per hunc vero
librum tibi corporis uniuscuiusque naturam et ordinationem
adgrediar explicare.

Corpus igitur hominis ex quattuor umoribus constat. Namque habet
in se sanguinem choleram rubeam choleram nigram et flegma. Qui
quattuor umores habitant vel dominantur in suis locis. Sanguis
dominatur in dextro latere in epate quod iecur vocamus. Sed et
cholera rubea ibidem dominatur. In sinistro vero latere id est in
splene cholera nigra dominatur. Flegma autem in capite, et alia
pars eius in vesica. Sanguinis tamen pars dominatur in corde.

Virtus sane ipsorum umorum talis est. Sanguis est fervens umidus
et dulcis, cholera xanthe id est rubea amara viridis ignea et
sicca, melena cholera id est nigra acida frigida et sicca, flegma
frigidum salsum et umidum.

Haec omnia crescunt suis temporibus. Sanguis crescit verno
tempore, ab VIII. id. febr[cum linea]. usque in VIII. id. maī. Et
sunt dies XCI. Cholera rubea aestate, ab VIII. id. maī. usque in
VIII. id. aug[cum linea]. Et sunt dies XC. Cholera nigra
autumno, ab VIII. id. aug. usque in VIII. id. novemb[cum linea].
Et sunt dies XCII. Flegma vero hieme ab VIII. id. novemb[cum
linea]. usque in VIII. id. febr[cum linea]. et sunt dies XCII.

Hi quattuor umores partiuntur sibi diem et noctem. Sanguis
dominatur horis sex id est ab hora noctis nona usque in hora diei
tertia. Exinde dominatur cholera rubea ab hora diei tertia usque
in hora diei nona. Cholera autem nigra dominatur ab hora diei
nona usque in hora noctis tertia. Flegma autem dominatur ex hora
noctis tertia usque in hora noctis nona.

Haec omnia habent respirationes suas per singulas partes
corporis, sanguis per nares, cholera rubea per aures, cholera
nigra per oculos, flegma per os.

Dividuntur etiam hi umores quattuor per quattuor aetates, id est
flegma in pueris cum sanguine ab ineunte aetate usque in annos
XIIII, exinde cholera rubea dominatur cum parte sanguinis in
iuvenibus usque ad annos XXV. Exinde usque in annos XLII maxima
pars sanguinis dominatur cum cholera nigra. Exinde usque ad
summam aetatem sicut in pueris flegma dominatur. Moriente autem
homine haec omnia revertuntur in sua loca.

Praeterea hi quattuor umores faciunt hominibus tales mores.
Sanguis facit homines boni voti simplices moderatos blandos
euchymos seu <suci> plenos. Cholera rubea facit homines iracundos
ingeniosos acutos leves macilentos, plurimum comedentes et cito
digerentes. Cholera nigra facit homines subdolos cum iracundia,
avaros timidos tristes somniculosos invidiosos, frequenter
habentes cicatrices nigras in pedibus. Flegma facit homines
torpore compositos, vigilantes, intra se cogitantes, cito
adferentes canos in capite, minus audaces.

Omnia ergo quae calidam habent virtutem in superioribus locis
corporis dominantur, <frigida autem inferiora tenent>.

Pulsus autem suos habent hi quattuor umores. Sanguis facit pulsum
plenum umidum aequalem. Cholera rubea facit pulsum tenuem et
citatum. Cholera nigra facit pulsum plus tenuem sed habentem
veluti percussum et asperitatem. Flegma facit pulsum minus plenum
umectum aequalem pondere.

Hi vero umores sine se esse non possunt et in omnibus aetatibus
habentur. Sed quotiens aliquis ex his umoribus excreverit, tunc
facit aegritudinem longam nec non et causas veteres per suam
voracitatem et <in>temperantiam et <in>aequalitatem et pro
corpore atque aetate hominum. Hi omnes umores singulis aetatibus
aegritudines faciunt, quotiens quis eorum augmentum acceperit.
Etiam tunc longam aegritudinem faciunt, si <quis> inperitum
medicum habuerit aut certe neglegentem aut qui causam non
intellexerit vel ex quo umore aegritudo nata fuerit <non
cognoverit>. Equidem diligens et doctus aegrotanti tunc potest
sucurrere. Si vero neglegens fuerit aut non intellexerit, tam diu
protrahit aegritudinem quam diu transeat umoris ipsius tempus et
alius umor ex ceteris augmentum accipiat, ita ut ille umor
excludatur ex quo aegritudo fuerit nata. Nam si sit causa
sanguinis, qui est dulcis umidus et calidus, occurrendum est sic
ut adhibeatur e contrario quod sit frigidum amarum et siccum. Si
fuerit causa cholerae rubeae quae est amara et viridis ignea et
sicca, debet adhibere quod sit dulce frigidum et umidum. Si de
cholera nigra nata fuerit aegritudo, quae est frigida sicca et
acra, debet adhibere quod sit calidum umidum et dulce. Si ex
flegmate nata fuerit aegritudo, quod est frigidum salsum et
umidum, debet adhibere quod sit calidum dulce et siccum. Haec cum
adhibita fuerint, tunc et peritus medicus invenitur et aeger ad
sanitatem cito revertitur.

Haec tibi pro nostri memoria religiose, nepos, dedi, maiora
postea noscituro.

