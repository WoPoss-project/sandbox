digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De morte testamentoque Alexandri Magni

Anonymus

Correzione linguistica: Raffaella Tabacco

Codifica XML: David Paniagua

2011 digilibLT, Vercelli

Fonte: Incerti auctoris Epitoma rerum gestarum Alexandri Magni
cum libro De morte testamentoque Alexandri, iterum edidit P. H.
Thomas, Lipsiae, in aedibus B. G. Teubneri, 1966

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 De morte testamentoque Alexandri Magni  

[87] <...> Litterae ab Olympiade matre Alexandro afferuntur, in
quibus perscripserat iniurias Antipatri, qui praefectus in
Macedonia erat relictus; eumque inde nisi abduceret, adfirmaverat
ire in Epirum profugam. Id cum Alexander aegre ferret, voluit
inimicitiarum minuendarum causa Antipatrum ad se accersire
Craterumque in eius locum submittere. [88]Antipater suspicans
criminationem factam et, quod Alexandrum audierat fortuna secunda
sublatum superbiorem crudelioremque esse factum, sibi
praemetuens iniit consilium, ut Alexandrum interficeret, eique
venenum paratum †in pyxidem ferream coniecit. Hanc in ungulam
mulinam ferro vinctam clusit, ut vim veneni continere posset†.

[89]Hanc filio Cassandro tradidit remque edocet simulque dona,
regi quae Babylonem portaret, dat praescribitque, cum venisset,
cum Iolla fratre minore [iolla] praeministro Alexandri, uti
colloqueretur et ita communi animo negotium transigerent.

[90]Interim Alexander cum aliquot dies Babylone esset <et> in
meridiano tempore in cubiculo quiesceret, mulier quaedam rustica
in regiam venit. Haec monstrum, quod pepererat, secum involutum
attulerat. Id erat huiusmodi figura: pars superior inguinum fine
puerilis, inferior circumdata bestiarum partibus prioribus, in
quibus erat una leonis, altera lupi, tertia pantherae, quarta
canis, quinta apri, ita ut tota figura simillima videretur,
cuiusmodi pingitur <Scylla>. [91]Sed hae bestiae vivebant, omne
<autem> puerile corpus mortuum erat ac lividum. Haec mulier
cubicularios regis conventos rogat, ut nuntient se eum de
mirifica re certiorem velle facere. Id ubi Alexandro nuntiatum
est et vocata introiit, rogat, ut iubeat <eos, qui aderant>,
foras exire. His summotis portentum regi ostendit ac se peperisse
dicit.

[92]Alexander ubi id vidit, pertimuit; simul et magos
Chaldaeosque familiares convocari iussit. Illi venerunt;
Philippus, qui aetate ante ceteros antecedebat familiarissimusque
erat regi, minus cito †fuit conventus†. Deinde [fuit] Alexander
iis, qui venerunt, id prodigium ostendit mortemque interminatus
est, nisi omnia, quae ex ea re portenderentur, sibi dixissent.
Tum illi responderunt ostentum pulcherrimum esse eumque, ut illud
corpus humanum supernatum feris bestiis esset, item eum nationes
feras barbarasque esse omnium gentium sub sua dominatione
habiturum. Haec ubi dixerunt, foras abierunt.

[93]Non multo post supervenit <Philippus> ille, quem supra
scripsimus. Haec ubi aspexit, maxima voce conclamavit; simul et
vestimenta sibi dilaniavit et manu utraque comam scindens regem
tantum ac talem hominem cum <in> extremo vitae fine videret
lamentatus est. Haec ubi Alexander vidit, animo advertit
conturbatusque est; sed tamen cohortatur, ut animo forti quae
viderentur diceret; se hominem esse; quae fato acciderent, mutari
nequire. [94]Ille graviter suspirans ait: o rex, inquit, nihil
<est,> quod te in vivorum numero adnumeres; nam tuum corpus prope
iam ex humanitate excessit. Tunc interrogatus, qua ratione id
diceret, respondit: o mortalium vir summe, adtende, quae dicam.
Haec humana pars, quam vides, tu es; bestiarum simulacra, quae
vides, †gentes sunt ferae ac barbarae, quibus tu imperas†. quod
si humana pars viveret, esset, ut tu imperium in eos obtineres;
<set ...> et ut hae bestiae humano generi sunt infestae, ita hi,
quos circum te habes, <tibi> sunt inimici, brevique spatio tua
morte orbis terrae imperia commutabuntur. [95]Haec ubi dixit,
foras excessit monstrumque secum, ut combureret, abstulit. Tum
Alexander ait: o Iuppiter, inquit, utinam conatus meos me
perficere passus esses! Sed quoniam ita tibi visum est, accipe me
ut tertium mortalem. — his, ut videtur, Liberum Patrem primum
adnumerabat immortalem factum, secundum Herculem, tertium se non
minoribus factis dignum deorum mensis dixerat. Itaque post illa
vitae diffidens animo forti futura expectabat. [96]Interim
Cassandrus, Antipatri filius, Babylonem venit muneraque, quae
attulerat, regi dedit. Deinde Iollam fratrem eductum convenit,
patris mandata, Olympiadis inimicitias, Alexandri animum ac
superbiam, periculum totius familiae proponit et veneno tradito
cohortatur, uti occasionem ne quam praetermitteret. [97]<...>
†deinde Alexander† <... Medius> id Iollae se effecturum dixit;
<rogaturum se> eum diem festum agentem, amicorum conventum habere
vellet. <...>

Iam non alienum videtur qui fuerint demonstrare, quorum
Onesicritus fugiens simultatem mentionem facere noluit. Fuit
Perdiccas, Medius, Leonnatus, †Erat teon †, Meleagrus,
†Theoclus†, Asandrus, Philippus, Nearchus, Stasanor, Heraclides
Thracus, †Polydorus†, Holcias, Menander, <...>.

[98]Quorum quid ageretur nemo fuit ignarus praeter Eumenem et
Perdiccam et Ptolemaeum et Lysimachum et Asandrum et Holciam.
Ceteri, qui omnes conscii Iollae fuerunt et rerum novarum
studentes potentiamque Alexandri verentes, quo exitu futura
foret, etiam antea inter se erant collocuti, ut eum
interficerent.

[99]In convivio accubanti Iollas poculum venenatum tradidit. Quod
ille ubi ebibit, sermone parvo interiecto repente dolore
commotus conclamavit, veluti sagittatus esset. Deinde ipse <se>
conprimens in cubiculum abiit. Illi continuo discesserunt animo
conscio timentes exitum rerum. Interim Alexandro male factum est.
Cum vomere vellet ac posceret pinnam, eam pinnam Iolaus veneno
perunctam tradidit regi. Ille ubi in fauces demisit, quod <...>,
redintegratis doloribus acrioribus non intermittitur cruciari.
Ita noctem pervigilavit.

[100]Postero die cum intellegeret linguam obturgescere, cunctos e
cubiculo exire iussit, ut quod vellet secum posset solus
excogitare. Sed Cassandrus, ut venenum traditum erat, de nocte
erat profectus in Ciliciam. <Iollam> ibidem expectare coepit; nam
ita constitutum erat, <ut> Alexandro mortuo statim profugeret
atque ad se veniret. Ipse quendam de suis Macedoniam ad patrem
praemisit atque inversis verbis rem gestam descripsit.

[101]Sed Alexander, ubi nox facta est, Rhoxanen uxorem ceterosque
amicos a cubiculo iubet recedere, quo facilius ipse quiescere
posset. Vbi silentium esse sensit, ipse, ut potuit, exsurrexit et
lumen extinxit. Deinde quadrupes ostium, quod ad flumen
Euphratem exitum habebat, aperuit — nam id flumen per medium
oppidum fluit — ac protinus progressus interim respexit. Vidit
Rhoxanen uxorem <ac>currentem, conquexit, ut eam, si posset,
praeteriret.

[102]At illa ubi ad lectum venit, tum, quoniam eum non invenit
ostiumque patens vidit, nancta per tenebras gemitum flentis
prosequensque eum, cum repente Alexandrum iacentem in terra
conspexisset, eum amplexa flens allevavit. Ille se in eam iniecit
et vix locutus est: o Rhoxane, parvum fructum cum tibi largiris,
mihi inmortalitatem ademisti. Sed cave,<ne> ex te hoc quisquam
audiat. Ita ea adiutrice nisus in cubiculum rediit.

[103]At ubi diluxit, iussit ad se vocari Perdiccam, Holciam,
Lysimachum, Ptolemaeum hisque interdixit, ut ne quem introire ad
se paterentur, donec ipse, quae voluisset, fecisset. Illi
exierunt. Ipse Hermogenem et Combaphum, pueros impuberes, alterum
ad testamentum scribendum, alterum ad lumen curandum retinuit.
Ita diem et noctem testamento scribendo consumpsit. [104]Interim
in exercitu clamor et seditio orta est minante se eos, qui circum
regem essent, interfecturos, nisi Alexandri corpus in conspectum
daretur, cum eum mortuum celari putarent. Itaque ad regiam
concursus erat maximus factus cum tumultu. <Quem> ubi Alexander
audivit, percontatus est, quid esset. Tunc Perdiccas Macedonum
suspicionem et concursum denarravit. Alexander iussit se proferri
et in excelso loco poni, ita uti multitudo intromissa per
alteram portam emitti posset. [105]Hunc milites centuriatim
visitabant cum singulis tunicis intromissi, lacrimantesque eum
salutabant, deinde altero ostio foras exibant. Ille omnes manu ac
nutu, utpote qui iam in extremo vitae fine esset neque loqui
posset, tacitus salutabat.

Inter hos quidam Peucolaus <ignobili loco> natus ante eum
adstitit lacrimans et ait: "o Alexander," inquit, "pater tuus rex
fuit Macedoniae utilissimus, qui †cum partem† <... eo> laudium
extulisti, ut deum gloriam aequares. Nunc quoniam," inquit, "tu
nos relinquis, et nomen patriae et omnes Macedones perierunt.
Vtile est igitur omnibus nobis tecum una mori."

[106]Ea ubi dixit, Alexander conlacrimavit et manum Macedonis
apprehendit et conpressit significans, ut animo forti esset.

Postquam omnes milites transierunt et in cubiculum relatus est,
iussit Perdiccam ceterosque intro vocari. Holciae testamentum, ut
sibi perlegeret, tradidit et prius epistulam, quam ad Rhodios
scripserat, clare recitari iussit. Hoc fuit exemplo:

[107]Rex Alexander senatu et populo Rhodiensi salutem. Nos ultra
columnas Herculis patrii nostri <...> †finibusque ab hostibus
abeuntes† regni ac rerum nostrarum divisionem fecimus. Quarum
rerum procuratores custodesque vos maxime idoneos duximus, quod
fide et virtute singulari cognitos vos habuimus, et ideo urbem
vestram semper maximi fecimus. Quocirca †Cebetem†, ut ex oppido
vestro praesidium educeret, scripsimus, reliquisque in rebus
vestris me ut memorem intellegeretis testamento prospeximus,
cuius exemplar vobis misimus.

[108]Nos iudicio facto, ut cuiusque meritum ac dignitas
postulabat, imperia agrosque adtribuimus hisque omnibus
praescripsimus, ut ex pecunia regia, quod cuique dari iussimus,
dandum curarent, in his vobis ad urbem ornandam auri signati
talenta CCC et in annos singulos tritici medimna XL milia et
naves longas XL. Item scripsimus, corpus uti nostrum in Aegyptum
portaretur ibique sacerdotes id componendum curarent. Vos igitur
aequum est vestra virtute atque auctoritate, ut ea ita fiant,
operam dare nostraque mandata cum cura curare. Valete.

[109]Cum haec in epistula scripta essent, testamentum ad aurem
sibi iussit recitari. Id obsignatum signis multis tradidit
Holciae eique imperat, ut aliquem fidelem inveniret, qui
epistulam et exemplar testamenti Rhodum quam primum perferret.
Holcias Thebaeum quendam nomine Ismenian introduxit eique
litteras tradidit et uti rex Thebaeos testamento tractasset
demonstrat. Ille patriae commodis gavisus eo diligentius
celeriusque Rhodum epistulam pertulit.

[110]Sed Alexandri quoddam cataplasma ab Rhoxane uxore in
praecordia impositum levabat dolores produxeratque eius vitam
dies quinque. Deinde cum bibere vellet <aquam, rursus> poculum
veneno pollutum [aquam] ei ab Iolla dabatur. Ille ubi ebibit,
dolore novato exclamavit; deinde se continuit et despirans apud
amicos locutus est: "ego quae post mortem meam fieri vellem,
testamento scripsi. Nunc interim tu Perdicca et Antipater videte
ac negotia procurate".

[111][ubi] Tunc Holcias causeam de capite sibi dempsit, eam ante
oculos flens opposuit et ita foras exiit. Deinde Alexander
Lysimachum ad se vocavit eique: "proficiscere," inquit, "in
Thraciam." Lysimachus autem lacrimans e cubiculo excessit.
itemque Ptolemaeo: "tu quoque," inquit, "proficiscere in Aegyptum
et corpus meum ut diligenter collocetur fac curae habeas."
Ceteraque quae voluit in aurem dixit. Ille cum audisset
lacrimasque continere non posset, caput sibi obvolvit <et> ita e
conspectu recessit.

[112]Iamque vis veneni linguam debilitabat tenebraeque oculis
obversabantur: conixus aegre cum gemitu dixit: "accipe me, sancte
Hercules ac Minerva, vosque amici, bene valete." Tunc ipse sibi
anulum de digito detraxit et Perdiccae tradidit. At Rhoxane magno
cum clamore capillos sibi ipsa scindens conata est ad Perdiccae
pedes se advolvere. Hanc Holcias excepit et eam ad Alexandrum
adduxit. Ille dentibus frendens cum se iam in extremo spiritu
videret, eam complexus osculari coepit dexteramque eius tenens in
dexteram Perdiccae indidit nutuque commendationem fecit. Deinde
cum morte opprimeretur, oculos eius Rhoxane oppressit animamque
eius ore suo excepit.

[113]Ita Alexander Magnus annos XXXIII natus, cum annos XIII
regnasset, vitam commutavit. Tum repente, <cum> exercitus regem
mortuum nondum etiam sciret, terror ac tumultus sine causa
exortus est. Pro se quisque ad arma cum clamore currebat, neque
enim quid rei esset quisquam sciebat. Interim Perdiccas cum his,
qui in regia erant, regem mortuum in alveo collocant eique
tunicam et chlamydem purpuream induunt caputque diademate
vinciunt; et eodem multos odores melle commixtos addiderunt
alveumque pallio purpureo et insuper babylonico cooperuerunt.

[114]Post ipsi capitibus coopertis terram intuentes ad exercitum
in suggestum processerunt. Hic concursu magno per praeconem
silentio facto verba Perdiccas fecit: "scitote, Macedones, regem
vestrum Alexandrum ad deos abisse. Vos igitur convenit inter vos
bene dicere et obscoenis parcere." Deinde iterum per praeconem
silentio facto Holciam testamentum recitare iussit. Fuit hoc
exemplo:

[115]"Rex Alexander, Ammonis et Olympiadis filius, testamentum
fecit. Si mihi filius ex Rhoxane uxore mea natus erit, is
potissimum Macedoniae rex esto; tantisper Arrhidaeus, Philippi
filius, Macedonibus imperator sit. Si mihi filia ex Rhoxane uxore
mea nata erit, eam Macedones ex fide sua meaque dignitate
educandam collocandamque curent ipsique sibi regem, quem
videbitur, cooptent. Qui ita cooptatus fuerit, is Macedoniae rex
<esto ...>.

[116]Olympiadi matri meae potestatem facio Rhodi habitandi sive
[alicubi] uspiam, <ubi> voluerit, eique rex Macedoniae eadem
omnia in annos singulos dentur curato, quae me vivo dabantur.
Leonnato satrapeam in Hellesponto eique uxorem Cleonicen, Holciae
sororem, do. Cappadociae et Paphlagoniae imperatorem facio
Eumenem, qui mihi hypomnematographus fuit. Insulas omnes liberas
esse iubeo: quae possederant, possideant et legibus suis utantur.

[117]Pamphyliae, Lyciae, Phrygiae maiori Antigonum imperatorem
facio. Cariae Asandrum praeesse iubeo. †et ager qui est ultra†
fluvium, qui Halys vocatur; in eum agrum Antipatrum imperatorem
do. Ciliciae imperatorem facio Nicanorem. Syriae ad eum finem,
qui Mesopotamius vocatur, Pithonem imperatorem facio. Babylonem
et agrum Babylonicum, qui postea adiunctus est, Seleuco, qui mihi
armiger fuit, sub imperium do. Phoenicen et Coelen Syriam
Meleagro adtribuo. Aegyptiorum regnum Ptolemaeo trado et
Cleopatram, sororem meam, uxorem do.

[118]Regiones, quae inter Babyloniae <et> Bactrianae fines
intersunt, satrapes, quas quisque obtinet, habeat; hisque omnibus
summum imperatorem Perdiccam facio, eique uxorem Rhoxanen,
Oxyartis filiam Bactrianam, quae mihi uxor fuit, trado. Populo
Rhodiensi ad urbem ornandam ex pecunia regia auri signati talenta
CCC dentur et naves triremes XL frumentique ex Aegypto in annos
singulos gratis medimna XX <milia> et ex Asiae locis proximis
item gratis in annos singulos tritici medimna XX <milia>;
praesidiumque, quod ibi reliqui, ex oppido exigere iubeo.

[119]Sacerdotibus, qui Aegypti sunt, auri signati talenta duo
milia ex pecunia publica dentur corpusque meum Ptolemaeus <in
Aegyptum> portandum curet. Id sacerdotes Aegypti, uti iis
videbitur, procurent, alveusque, ubi id corpus ponatur, fiat ex
auri talentis CC.

[120]Thebanis Boeotiis ad urbem reficiendam auri signati talenta
MMM do exulibusque, qui inde <propter> bellum profugerant, bona
sua, quae ademeram, reddo. Quos ego satis supplicii ob
temeritatem, quod mihi adversati sunt, dedisse existimo.
Atheniensibus detur in aedem Minervae sella aurea atque [amictus]
peplus ex auro. In aedem Iunonis Argis dentur arma atque
insignia mea et argenti talenta M. Apollini Delphos dentur dentes
eburnei omnes et coria †duo † serpentium et paterae aureae C;
Milesiis argenti talenta CL, Cnidiis argenti talenta CL.

[121]Indiae quae partes sunt secundum flumen Indum, <ibi>
imperator sit Taxiles. Indiae quae partes sunt inter flumen
Hydaspen atque Indum, ibi imperator sit Porus. Paropanisadarum
imperatorem Oxyartem Bactrianum, patrem Rhoxanes, uxoris meae,
facio. Arachosiis et Gedrosiis imperet Sibyrtius. Stasanori Solei
Arium et Drangarum imperium do.
Bactrianis imperet Philippus. Parthyaeam et quod proximum est
Hyrcaniae, do Phratapherni; Carmaniam Tlepolemo. Persis omnibus
imperet Peucestes. Ex †eis† imperiis omnibus excedat Oxydates, et
pro eo Medis imperator sit Craterus. Excedat item ex Susianis
Argaeus; imperator sit <pro eo> Coenus.
[122]Illyriis omnibus imperatorem do Holciam, eique equorum
quingentorum evectionem et argenti signati talenta MMM do. Ex ea
pecunia Holcias faciat statuas Alexandri, Ammonis, Minervae,
Herculis, Olympiadis, Philippi patris. Eas in fano Olympico
ponat. Imperatores summos quos feci, statuas inauratas Alexandri
dent Delphis, Athenis †hiolce †. Ptolemaeus ponat in Aegypto
statuas inauratas Alexandri, Ammonis, Minervae, Herculis,
Olympiadis, Philippi patris.

[123]His rebus omnibus testes sint Iuppiter Olympius, Hercules
patrius noster, Minerva, Mars, Ammon Sol et Alexandri regis
Fortuna.
Si quis horum adversus meum testamentum fecerit, Iovem deosque
Olympios obtestor, id ut ne inpune fecerit utique is adversus
deos hominesque impius periurusque sit."
