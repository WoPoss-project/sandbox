digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epitome anonyma (quae gynaecia uocatur) recensio Ba

Vindicianus

Correzione linguistica: Sara Mecca

Codifica XML: Nadia Rosso

2017 digilibLT, Vercelli

Fonte: K. Sudhoff, Zur anatomie des Vindicianus, «Archiv für
Geschichte der Medizin», 8 (1914-1915), 414-423.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 {%Tractatus de scaemate humano.%}  

Legimus quod antiquitus maioribus nostris, Lyppo uidelicet,
Ypocrati et Apollonio et caeteris anathomicis incisoribus placuit
mortuorum uiscera perscrutari, ut scirent, qua concatenatione,
quaue distributione scema humanum in utero materno plasmaretur
uel quo ordine membrorum uel quo numero uenarum uel qua
intensione neruorum uel ossium uel iuncturarum incorporaretur.
Quibus uisis et sensualiter perscrutatis a capites inchoantes ita
depinxerunt.

Caput microcosmos connexuras habet .v., angulosas, alterutrum se
continentes sicut [sicut] summus anothomicus Herophilus
commemorat dicens: Masculus in galea connexuras habet .v., femina
uero in circuitu connexuras habet, cui galea superposita est,
quam greci mechanon apellant, quae coheret membrano, quod
continet cerebrum.

Superposita est illi cutis, quae habet capillos, non causa
decoris, sed ut ab aestu et frigore oculos custodiat. Supra
dictae uero Galeae subiacent tympora, quae continentur
spiritalibus uenis cerebri, quibus superposita supercilia, ut, si
copiosus sudor fronti aduenerit, opposita pilorum stacione
contineatur, donec sudor extorsus ab oculis auferatur.

Oculi quoque isto scemate continentur. Ex uasae cerebri foramina
exorta sunt duo, per quae tenuissimae uenae dextra leuaque
alternatum se inuicem continentur. Tunicae oculorum sunt .v.
prima cerotòydes, secunda cróydes, tercia onoróydes quarta
discòydes, quinta apellatur cristallòydes. Superposita sunt ossa
oculis, quae malas uocantur.

Dentes uiri .xxx.ii., mulieres habent xxx, quorum anteriores
singulas habent radices; qui dicuntur molares, habent ternas uel
quaternas.

Palato lingua subiacet, cuius radix cooperit canulam spiritalem,
quam greci urànos dicunt. Est etiam et alius canalis, per quem
cibus descendit. Sed utrique canales modo aperiuntur, modo
clauduntur. Aperitur spiritalis canalis, quando loquimur,
clauditur, quando manducamus. Nam dum forte cibo aut potu utimur
et risus occurrerit et spiritalis canalis de his aliquid
acceperit, statim tussis consequitur, donec inpellente spiritu
illud, quod acceperat, in propria iterum reuocet. Huic linguae
dextra leuaque tussiculae sunt subpositae. Quod autem superpendet
linguae, vua appellatur, subtus quam cauernae sunt duae, per
quas fit infusio uel raptus, quod greci anathumasin uocant.

Nares quoque supra dictis cauernis inserte sunt, et per easdem
usque ad cerebrum tendunt. Aures enim uiae sunt audituriae, sicut
rerum natura disposuit, quae usque ad cerebrum et a cerebro
descendentes faciunt faucium exalationem.

Coniungitur autem gula pulmoni. Pulmo uero in modum fabri
ferrarij follis est constitutus. Taliter enim alternatim spiritum
trahens et inplens pectoris archana spirant.

Stomachus autem uentri coniunctus est, qui inter spinas et
pulmonem medium locum possidet.

Cor uenas quatuor habet, due, que continent spiritum, pulmoni
affixae sunt, quarum concatenatio cum aliis duabus fit, quae
sanguinem portant, qui totum corpus diffunditur et sic uenae
pulsum reddunt. Itaque nutriuntur quando recipiunt sanguinem
uenae. <I>n circo positum est cor, quod greci paricardian uocant,
cingens extremas partes pulmonis. <H>uic supposita sunt
precordia, que greci diafragma uocant, que continent pulmonem.

Huic subiacet uenter, cui coniuncta sunt latera et spina.
<V>enter autem artificia habet duo, unum in proximo membrano,
quod greci procardiam uocant, in sinistra inclinatum. Hoc greci
epiphon uocant. Aliud uero in dextra parte circa iecor positum
est, extensum usque ad intestinum, quod greci longaon dicunt,
cingens extremam partem renum. Neruus uero inest uertici. In
sinistra uero parte splen positum est, oblongo uentri coniunctum,
continens membrana tenuia, habens pinguissimas uenas, que
intestina regunt et calefaciunt. Hoc greci epiphocen uocant. Hinc
rigores extensum est usque ad renem sinistrum et subiacet sub
hoc intestino, quod greci tesmon uocant. Huic subiunctum est
loetas, continens longaonem, qui iunctus est uesicae collo; quod
ueretro inest.

<V>esica uero renibus continetur media utrisque. Ex renibus uero
fit decursus ad neruum uel testiculos, quod greci demasteron
uocant. Quibus coniunctae sunt uenae tenuissimae, quae sperma
deducunt a cerebro per spinae medullam ad testiculos, quibus
multae sunt tunicae. <P>rima tunica testiculorum in masculis
dicitur troydes, secunda prognoydes, tercia peritoydes, quarta
est tenuissima et appellatur arcos. Similiter feminis inesse
testiculos manifestum est, sed alio scemate formati sunt feminis
quam uiris, nam breuiores et graciliores sunt. Sed quaecunque
maiores habent, uiragines appellantur. Itaque euidens est una
uiris ac mulieribus internorum uiscerum compaginata liniamenta
inesse.

<M>atrix naturaliter fragilis est et mollissima, constans ex
neruis et paruissimis uenulis ac tunicis duabus. Exterius neruis
est firma, interius carnosa et mollis, que est directa contra
intestinum, cui ceruix tribus foraminibus erigitur usque ad
longaonem. Habet etiam subiecta menbra, quibus continetur, que
greci cinescyon uocant. Nam ut est masculi ueretrum ita et
matricis collum, cuius in sinistra cella sperma miscetur,
conceptio celebratur et mox clauditur tribus modis. Primo ne
ingrediente uento corrumpat c<once>ptum et ut etiam, quamdiu
materiam in utero habeat, coeat c<um> ea uir sine metu iteratae
conceptionis. Secundo modo clauditur, ut non descendat infans
ante tempus. Tertio modo clauditur, ut et sanguis menstrualis
detineatur et cum paritura sit, habeat natura pondus, per quod
deponatur infans et ne inpetuosius decurrentibus menstruis
cessent nutrimenta infantis et exinde periclitari incipiat.
Tribus inquam his modis clauditur et tribus aperitur, unde
Ypocras in aphorismis: bene, inquit, nostis, quomodo posita sit
matrix. Orificia habet duo, unum exterius, aliud interius, que
utrumque sicut tribus modis clauduntur, sic et tribus aperiuntur.
Exterius orificium dicitur os uuluae, quod numquam dicunt
sufficit, ubi menbro uirili inposito utrorumque assensu laborat
humana propago et constituuntur in carne una duo. Hoc item, ut
dictum est, tripartite aperitur. Aperitur in coitu, sperma ad se
trahens ueluti uentosa, aperitur ad emittenda menstrua, aperitur,
dum assunt tempora partui competentia.

Huc usque hoc me dixisse non sine rubore socij nostri ne
dubitent, et quod dictum, si a minus capacibus forte inuertatur,
utinam et id ipsum non dixissem. Nichil enim tam male dictum,
quin a bonis in bonum, nil tam bene, quin econuerso a malis in
malum conuerti possit.

