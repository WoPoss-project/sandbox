digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Prologi historiarum Philippicarum Pompei Trogi



Correzione linguistica: Alice Borgna

Codifica XML: Alice Borgna

2011 digilibLT, Vercelli

Fonte: M. Iuniani Iustini Epitoma historiarum Philippicarum
Pompei Trogi ; accedunt prologi in Pompeium Trogum / post
Franciscum Ruehl iterum edidit Otto Seel. - Stuttgart : B. G.
Teubner, 1972

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PROLOGVS LIBRI I  


Primo volumine continentur haec. Imperium Assyriorum a Nino rege
usque ad Sardanapallum: post quem translatum est per Arbacem ad
Medos, usque ad ultimum regem Astyagem. Is a nepote suo Cyro
pulsus regno, et Persae regno potiti. Vt Croeso Lydiae regi
bellum intulit Cyrus victumque cepit. Hic in excessu dicti
Aeolicarum et Ionicarum urbium situs originesque Lydorum et in
Italia Tuscorum. Post Cyrum filius Cambyses Aegyptum domuit.
Repetitae Aegypti origines urbium. Extincto Cambyse Darius
occisis magis regnum Persicum accepit captaque Babylone bella
Scythica molitus est.

 PROLOGVS LIBRI II  


Secundo volumine continentur haec. Scythiae et Ponti situs
originesque Scythiae usque ad bellum, quo est inde pulsus Darius:
qui post hanc fugam Graeciae bellum intulit per Datim et
Tisaphernem, quod soli Athenienses sustinuere. Hic origines
Athenarum repetitae et reges usque ad Pisistrati tyrannidem, qua
extincta Marathone vicere Persas. Vt mortuo Dario filius eius
Xerxes bellum Graeciae intulit: ac repetitae origines Thessaliae:
expulsoque Graecia Xerxe bellum ab Atheniensibus translatum in
Asiam usque ad Xerxis interitum.

 PROLOGVS LIBRI III  


Tertio volumine continentur haec. Vt mortuo Xerxe filius
Artaxerxes ultus interfectorem patris Artabanum bellum cum
defectore Aegypti habuit, primoque dux eius Achaemenes victus
est, iterum per Bagabaxum Aegyptus recepta. Vt Graecis cum rege
pacificatis bella inter ipsos orta sint. Inde repetitae
Peloponnensium origines: ut ab Herculis posteris Dorico populo
sit occupata. Deinde bella Argolica et Messania, coalitique
Sicyone et Corinthio tyranni. Bellum Crisaeum et quod Athenienses
primo cum Boeotis, dein cum Peloponnesiis gesserunt.

 PROLOGVS LIBRI IV  


Quarto volumine continentur res Siculae, ab ultima origine usque
ad deletam Syracusis Atheniensium classem.

 PROLOGVS LIBRI V  


Quinto volumine continentur haec. Bellum inter Athenienses et
Lacedaemonios, quod Deceleicum vocatur, usque ad captas Athenas.
Vt expulsi sunt Athenis XXX tyranni. Bellum quod Lacedaemonii in
Asia cum Artaxerxe gesserunt propter Cyrum adiutum. Hinc
repetitum in excessu Cyri cum fratre bellum et Graecorum, qui sub
eo militaverunt.

 PROLOGVS LIBRI VI  


Sexto volumine continentur haec. Bellum Lacedaemoniorum gestum in
Asia cum Persicis praefectis, ducibus belli Dercylide et
Agesilao, usque ad proelium navale factum Cnido: quo victis illis
Athenienses repetiere imperium. Dein bellum Corinthiacum et
bellum Boeotium, quo Leuctris et Mantineae victi Spartani amisere
imperium. In Thessalia deinde Iasonis et post illum Alexandri
Pheraei coalitum atque extinctum imperium. Tum sociale bellum
gestum adversus Athenienses a Chiis et Rhodiis et Byzantiis.
Transitus hinc ad res Macedonicas.

 PROLOGVS LIBRI VII  


Septimo volumine continentur origines Macedonicas regesque a
conditore gentis Carano usque ad magnum Philippum: ipsius
Philippi res gestae usque ad captam urbem Mothonen. Additae in
excessu Illyriorum et Paeonum origines.

 PROLOGVS LIBRI VIII  


Octavo volumine continentur res gestae Philippi magni post captam
urbem Mothonen, a principio belli Phocensis, quod sacrum vocant,
usque ad finem eius, interiectumque huic bellum, quod Philippus
cum Chalcidicis urbibus gessit, quarum clarissimam delevit
Olynthon. Vt Illyrici reges ab eo victi sunt, et Thracia atque
Thessalia subactae, et rex Epiro datus Alexander eiecto Arybba,
et frustra Perinthos oppugnata.

 PROLOGVS LIBRI IX  


Nono volumine continentur haec. Vt Philippus a Perintho summotus.
Byzantii origines, a cuius obsidione summotus Philippus Scythiae
bellum intulit. Repetitae inde Scythicae res ab his temporibus,
in quibus illa prius finierant, usque ad Philippi bellum, quod
cum Athea Scythiae rege gessit. Vnde reversus Graeciae bellum
intulit victisque Chaeroneae, cum bella Persica moliretur
praemissa classe cum ducibus, a Pausania, occupatis angustiis
nuptiarum filiae, occisus est, priusquam bella Persica inchoaret.
Repetitas res inde Persicae ab Dario Notho, cui successit filius
Artaxerxes cognomine Mnemon, qui post fratrem Cyrum victum
pulsaque Cnido per Conona classe Lacedaemoniorum bellum cum
Euagora rege Cyprio gessit: originesque Cypri repetit.

 PROLOGVS LIBRI X  


Decimo volumine continentur Persicae res. Vt Artaxerxes Mnemon
pacificatus cum Euagora rege Cyprio bellum Aegyptium in urbe Ace
conpararit, ipse in Cadusis victus, defectores in Asia purpuratos
suos persecutus, primum Dotamen praefectum < Paphlagoniae >.
Paphlagonon origo repetita: deinde praefectum Hellesponti
Ariobarzanen, deinde in Syria praefectum Armeniae Oronten,
omnibusque victis decesserit filio successore Ocho. Is deinde
occisis optimatibus Sidona cepit: Aegypto bellum ter intulit. Vt
post mortem Ochi regnarit Arses, deinde Darius, qui cum Alexandro
Macedonum rege bello conflixit.

 PROLOGVS LIBRI XI  


Vndecimo volumine continentur res gestae Alexandri Magni usque ad
interitum regis Persarum Darii, dictaeque in excessu origines et
reges Cariae.

 PROLOGVS LIBRI XII  


Duodecimo volumine continentur Alexandri magni bella Bactriana et
Indica usque ad interitum eius, dictaeque in excessu res a
praefecto eius Antipatro in Graecia gestae, et ab Archidamo, rege
Lacedaemoniorum, Molossoque Alexandro in Italia, quorum ibi est
uterque cum exercitu deletus. Additae his origines Italicae,
Apulorum, Lucanorum, Samnitium, Sabinorum, et ut Zopyrion in
Ponto cum exercitu periit.

 PROLOGVS LIBRI XIII  


Tertio decimo volumine continentur haec. Vt mortuo Alexandro
optimates castrorum eius provinciarum imperia sint partiti; ut
veterani, qui ab eodem lecti erant in colonias, moliti relictis
illis in Graeciam redire a Pithone sint deleti. Bellum Lamiacum,
quod Antipater in Graecia gessit. Bellum quo Perdiccas regem
Ariarathem occidit; <ut> occisus est. Bellum quo Eumenes
Neoptolemum et Crateron occidit. Additae in excessu origines
regesque Quirenarum.

 PROLOGVS LIBRI XIV  


Quarto decimo volumine continentur haec. Bellum inter Antigonum
et Eumenen gestum: quem ut Cappadocia expulit Antigonus, sic
Phrygia minore Arridaeum et Cliton victos in Hellesponto navali
bello. Repetitum rursus bellum ab Eumene per Argyraspidas; quo
victus ab Antigono interiit. Vt in Macedonia Cassander victo
Polyperchonte receptaque a Nicanore Munychia matrem Alexandri
Olympiada Pydnae obsessam interfecit.

 PROLOGVS LIBRI XV  


Quinto decimo volumine continentur haec. Vt Demetrius Antigoni
filius Gazae victus est ab Ptolomaeo. Vt Cassander in Macedonia
filium Alexandri regis interfecit, ac alterum Polyperchon. Vt
Cypro Ptolomaeum vicit classe Demetrius idemque ab obsidione
Rhodi summotus est. Repetita in excessu origo Rhodiorum: unde
digressus Demetrius liberavit a Cassandro Graeciam. Dein pater
eius Antigonus bellum cum Lysimacho et Seleuco habuit.
Repetitaeque Seleuci res et regis Indiae Sandrocotti. Vt victus
bello Antigonus interiit reliquiaeque imperii sunt a filio
collectae. Cleonymi deinde Spartani res gestae Corcyrae et
Illyrico et in Italia, cui ablata Corcyra. Rex Cassander
interiit.

 PROLOGVS LIBRI XVI  


Sexto decimo volumine continentur haec. Vt mortuo Cassandro
ortisque inter filios eius certaminibus Demetrius adiutor alteri
adhibitus occiso eo Macedoniae regnum tenuit: quo mox evictus a
Pyrro Epiri rege, translatis in Asiam bellis captus a Seleuco
decessit. Vt Ptolomaeus nuncupato successore filio Philadelpho
decessit. Vt Lysimachus in Ponto captus ac missus a Dromichaete
rursus in Asia civitates, quae sub Demetrio fuerant, et in Ponto
Heracleam occuparit. Repetitae inde Bithyniae et Heracleoticae
origines, tyrannique Heracleae Clearchus et Satyrus et Dionysius,
quorum filiis interfectis Lysimachus occupavit urbem.

 PROLOGVS LIBRI XVII  


Septimo decimo volumine continentur haec. Vt Lysimachus occiso
filio Agathocle per novercam Arsinoen bellum cum rege Seleuco
habuit, quo victus interiit: ultimumque certamen conmilitonum
Alexandri fuit. Vt Seleucus amissis in Cappadocia cum Diodoro
copiis interfectus est ab Ptolomaeo fratre Arsinoes uxoris
Lysimachi, in cuius vicem Ptolomaeus cognomine Ceraunus creatus
ab exercitu rex Macedoniam occupavit; bella cum Antiocho et Pyrro
conposuit, datis Pyrro auxiliis, quibus iret contra Romanos
defensum Tarentum. Inde repetitae origines regum Epiroticorum
usque ad Pyrrum, ipsiusque Pyrri res gestae priusquam in Italiam
traiecit.

 PROLOGVS LIBRI XVIII  


Octavo decimo volumine continentur res a Pyrro Epirota in Italia
gestae contra Romanos, postque id bellum transitus eius in
Siciliam adversus Carthaginenses. Inde origines Phoenicum et
Sidonos et Veliae Carthaginisque res gestae in excessu dictae.

 PROLOGVS LIBRI XIX  


Vndevicensimo volumine continentur res Carthaginensium in Africa
per Sabellum Annonem gestae et in Sicilia, cum Selinuntem et
Agragantum et Camerinam et Gelam ceperunt; quo bello Dionysius
Syracusanus Siciliae regnum occupavit. Bellum, quod cum eo Poeni
per Himilconem gesserunt, qui obsidione Syracusarum exercitum et
classem amisit.

 PROLOGVS LIBRI XX  


Vicensimo volumine continentur res gestae Dionysii Siculi patris.
Vt pulsis Poenis Italica bella sit molitus. Inde repetitae
origines Venetorum et Graecorum et Gallorum, qui Italiam
incolunt. Deductisque Dionysii rebus ad interitum eius dictae
quas Anno magnus in Africa gessit.

 PROLOGVS LIBRI XXI  


Vno et vicensimo volumine continentur haec. Vt in Sicilia
Dionysius filius a patre amissum tractarit imperium. Per <Dionem>
Dionysius eiectus bellum cum Siculis gessit, donec amissis
liberis et fratribus Corinthum <abiit>. Vt a Timoleonte
Carthaginensium bello sit liberata Sicilia mortuoque Sosistratus
iterum facta seditione arcessitique a bello Carthaginenses
obsederunt Syracusas. Quo bello Agathocles nanctus imperium est.

 PROLOGVS LIBRI XXII  


Secundo et vicensimo volumine continentur haec. Res gestae
Agathoclis: ut a Poenis nanctus imperium bellum cum ipsis gessit,
primum in Sicilia; dehinc victus traiecit in Africam, ubi
possessa provincia Ophellam regem Cyrenarum interfecit. Vt rursus
in Siciliam reversus, occupata totius insulae dominatione, cum
revertisset in Africam, amissis copiis solus inde profugit in
Siciliam, belloque ibi repetitus et cum Poenis pacem conposuit et
dissidentes a se Siculos subiecit.

 PROLOGVS LIBRI XXIII  


Tertio et vicensimo volumine continentur haec. Vt Agathocles
domita Sicilia bellum in Italia Bruttiis intulit. Repetitae inde
Bruttiorum origines. Omnibus subactis rex seditione filii
exheredati ac nepotis oppressus interiit. Inter peregrinos deinde
milites eius et Siculos bellum motum, quae causa Pyrrum, regem
Epiri, in Siciliam adduxit. Bella quae Pyrrus cum Poenis et
Mamertinis ibi gessit et a Sicilia reversus in Italiam victusque
proelio a Romanis revertit Epirum.

 PROLOGVS LIBRI XXIV  


Quarto et vicensimo volumine continentur haec. Bellum quod inter
Antigonum Gonatam et Antiochum Seleuci filium in Asia gestum est.
Bellum, quod Ptolomaeus Ceraunus in Macedonia cum Monunio
Illyrio et Ptolomaeo Lysimachi filio habuit, utque Arsinoen
sororem suam imperio Macedonicarum urbium exuit, ipse cum Belgio
Gallorum duce congressus interiit. Repetitae inde Gallorum
origines qui Illyricum occuparunt; atque ut ingressi Graeciam
Brenno duce Delphis victi deletique sint.

 PROLOGVS LIBRI XXV  


Quinto et vicensimo volumine continentur haec. Vt Antigonus
Gallos delevit, deinde cum Apollodoro, Cassandreae tyranno,
bellum habuit. Vt Galli transierunt in Asiam bellumque cum rege
Antiocho et Bithunia gesserunt: quas regiones Tyleni occuparunt.
Vt Pyrrus ex Italia reversus regno Macedoniae Antigonum exuerit,
Lacedaemona obsederit, Argis interierit; filiusque eius Alexander
Illyricum cum rege Mitylo bellum habuerit.

 PROLOGVS LIBRI XXVI  


Sexto et vicensimo volumine continentur haec. Quibus in urbibus
Graeciae dominationem Antigonus Gonatas constituerit. Vt
defectores Gallos Megaris delevit regemque Lacedaemonium Area
Corinthi interfecit, dehinc cum fratris sui Crateri filio
Alexandro bellum habuit. Vt princeps Achaiae Aratus Sicuonem et
Corinthum et Megara occuparit. Vt in Syria rex Antiochus
cognomine Soter altero filio occiso, altero rege nuncupato
Antiocho decesserit. Vt in Asia filius Ptolomaei regis socio
Timarcho desciverit a patre. Vt frater Antigoni Demetrius
occupato Cyrenis regno interiit. Vt mortuo rege Antiocho filius
eius Seleucus Callinicus regnum acceperit.

 PROLOGVS LIBRI XXVII  


Septimo et vicensimo volumine continentur haec. Seleuci bellum in
Syria adversus Ptolomaeum Tryphonem: item in Asia adversus
fratrem suum Antiochum Hieracem, quo bello Ancurae victus est a
Gallis: utque Galli Pergamo victi ab Attalo Zielan Bithunum
occiderint. Vt Ptolomaeus Adaeum denuo captum interfecerit, et
Antigonus Andro proelio navali Sophrona vicerit. Vt a Callinico
fusus in Mesopotamia Antiochus insidiantem sibi effugit
Ariamenen, dein postea custodes Tryphonis; quo a Gallis occiso
Seleucus quoque frater eius decessit, maioremque filiorum eius
Apaturius occidit.

 PROLOGVS LIBRI XXVIII  


Octavo et vicensimo volumine continentur haec. Vt mortuo rege
Epiri Alexandro Laodamiam Epirotae occiderint. Dictique in
excessu Basternici motus. Vt rex Macedoniae Demetrius sit a
Dardanis fusus: quo mortuo tutelam filii eius Philippi suscepit
Antigonus, qui Thessaliam et in Asia Cariam subiecit et adiutis
Achaeis contra regem Spartanum Cleomenem cepit Lacedaemona:
amissoque regno Cleomenes Spartanus confugit Alexandriam atque
ibi interiit. Dictum in excessu bellum Illyricum quod Romani
gessere cum Teuta.

 PROLOGVS LIBRI XXIX  


Vndetricensimo volumine continentur haec. Res gestae Philippi
regis adversus Dardanos et Aetolos. Repetitaeque inde Creticae
origines; post cuius insulae societatem Philippus cum Illyriis et
Dardanis et rursus Aetolis bello congressus est adiuvantibus
Aetolos Romanis: quo finito intulit Attalo bellum.

 PROLOGVS LIBRI XXX  


Tricensimo volumine continentur haec. Vt mortuo Ptolomaeo
Tryphone filius eius Philopator Antiochum regem vicit Raphiae,
ipse amore Agathocleae corruptus decessit relicto filio pupillo,
in quem cum Philippo rege Macedonum consensit Antiochus. Philippi
deinde gesta in Asia, cum movisset Attalo bella: a quibus
reversus bellum habuit cum ducibus Romanis Sulpicio et Flaminino,
a quibus victus; pax. Transitus deinde ad res Antiochi, qui post
regnum acceptum persecutus defectores in Mediam Molonem, in
Asiam Achaeum, quem obsedit Sardibus, pacata superiore Asia
Bactris tenus in bella Romana descendit.

 PROLOGVS LIBRI XXXI  


Vno et tricensimo volumine continentur haec. Bellum, quod cum
Lacedaemonio Nabide Titus Flamininus et Philopoemen dux Achaeorum
gessit. Item bellum, quod cum Antiocho in Achaia per Acilium
consulem, et in Asia per Scipionem gestum est, denique Hannibalis
ad regem a Carthagine fuga. Bellum cum Aetolis gestum per eundem
Acilium, qui Antiochum Graecia expulerat.

 PROLOGVS LIBRI XXXII  


Secundo et tricensimo volumine continentur haec. Defectio ab
Achaeis Lacedaemoniorum et Messeniorum, qua Philopoemen interiit.
Romanorum in Asia duce Manlio adversus Gallos bellum. Regis
Philippi propter ablatas sibi civitates alienatus in Romanos
animus, et ob hoc alter filiorum Demetrius occisus, concitatique
ab eo Basternae transire conati in Italiam. Inde in excessu
dictae res Illyricae: ut Galli, qui occuparant Illyricum, rursus
redierunt in Galliam: originesque Pannoniorum et incrementa
Dacorum per Burobusten regem. In Asia bellum ab rege Eumene
gestum adversus Gallum Ortiagontem, Pharnacem Ponticum et
Prusian, adiuvante Prusian Hannibale Poeno. Res gestae Hannibalis
post victum Antiochum et mors. Mortuo Seleuco filio magni
Antiochi successit regno frater Antiochus.

 PROLOGVS LIBRI XXXIII  


Tertio et tricensimo volumine continentur haec. Vt cum Perse
Philippi filio, rege Macedonum, Romani bellum gesserint: quo
capto deleta est Epiros. Achaicae civitates ab unitate corporis
deductae, inter Achaeos et Lacedaemonios certamine orto. Bellum
rursus in Macedonia gestum a Romanis cum Pseudophilippo.

 PROLOGVS LIBRI XXXIV  


Quarto et tricensimo volumine continentur haec. Bellum Achaicum,
quod Romani per Metellum et Mummium gessere, quo diruta est
Corinthos. Bellum regis Eumenis cum Gallograecis et in Pisidia
cum Selegensibus. Res quas gessit Syriae rex Antiochus, et rex
Aegypti Ptolomaeus Epiphanes. Vt mortuo Ptolomaeo relicti ab eo
filii duo Philometor et Euergetes primum cum Antiocho habuere
bellum, quod per Romanos finitum est, deinde inter se, quo maior
est expulsus, restitutoque Romani inter fratres regna diviserunt.
Vt mortuo Antiocho rege Syriae Demetrius cognomine Soter, qui
Romae fuerat obses, clam fugit occupataque Syria bellum cum
Timarcho Medorum rege habuit <et>> Ariarathe rege Cappadocum.
Repetitae inde origines regum Cappadocum. Vt habita inter
Ariarathen et Orophernem regni certamina. Vt mortuo rege Asiae
Eumene suffectus Attalus bellum cum Selegensibus habuit et cum
rege Prusia.

 PROLOGVS LIBRI XXXV  


Quinto et tricensimo volumine continentur haec. Bellum piraticum
inter Cretas et Rhodios; seditio Cnidiorum adversus Ceramenses.
Vt adversus Demetrium Sotera subornatus est Alexander tamquam
genitus Epiphane Antiocho, quo bello uictus Demetrius <interiit.
Vt deinde maior filiorum eius Demetrius> invisum stultitia
Alexandrum bello vicit adiuvante Ptolomaeo Philometore, qui eo
bello interiit. Vt deinde orta Demetrio bella sint cum Diodoto
Tryphone expulsusque a Tryphone regno Syriae Demetrius. Repetit
inde superioris Asiae motus factos per Araetheum et Arsacen
Parthum.

 PROLOGVS LIBRI XXXVI  


Sexto et tricensimo volumine continentur haec. Vt Trypho pulso
Syria Demetrio captoque a Parthis bellum gessit cum fratre eius
Antiocho cognomine Sidete. Vt Antiochus interfecto Hyrcano
Iudaeos subegit. Repetita inde in excessu origo Iudaeorum. Vt rex
Asiae Attalus Caenos Thracas subegit successoremque imperii
Attalum Philometora reliquit. Mortuo denique Philometore <rege
frater eius Aristonicus> regno Asiae occupato bellum cum Romanis
gessit, quo captus est.

 PROLOGVS LIBRI XXXVII  


Septimo et tricensimo volumine continentur haec. Repetitis regum
Ponticorum originibus, ut <ad> ultimum Mithridaten Eupatora
series imperii deducta sit, atque ut ingressus ille regnum
subegit Pontum et Paphlagoniam, priusquam in bella Romana
descendit. Dictaeque in excessu regum Bosporanorum et Colchorum
origines et res gestae.

 PROLOGVS LIBRI XXXVIII  


Octavo et tricensimo volumine continentur haec. Vt Mithridates
Eupator occiso Ararathe Cappadociam occuparit victoque Nicomede
et Maltino Bithyniam. Vt mortuo Ptolomaeo Philometore frater eius
Physcon accepto regno Aegypti seditiones populi, deinde bellum
cum uxore sua Cleopatra et cum rege Syriae Demetrio habuit. Inde
repetitum, ut Demetrius captus sit a Parthis et frater eius victo
in Syria Tryphone bellum Parthis intulerit, qui cum exercitu suo
deletus est.

 PROLOGVS LIBRI XXXIX  


Nono et tricensimo volumine continentur haec. Vt extincto a
Parthis Antiocho Sidete frater eius Demetrius dimissus regnum
Syriae recepit subornatoque in bellum adversus eum Alexandro
Zabineo interiit: filiusque eius Antiochus Grypos victo Zabinaeo
regnum occupavit: dehinc cum fratre suo Antiocho Cyziceno bellum
in Syria Ciliciaque gessit. Vt Alexandria mortuo rege Ptolomaeo
Physcone filius eius Ptolomaeus Lathyros accepto regno expulsus
est a matre Cyprum et in Syria bello petitus ab eadem, suffecto
in locum eius fratre Alexandro, donec occisa per Alexandrum matre
recepit Aegypti regnum. Vt post Lathyrum filius Alexandri
regnarit expulsoque eo suffectus sit Ptolomaeus Nothus. Vt Syriam
Iudaei et Arabes terrestribus latrociniis infestarint, mari
Cilices piraticum bellum moverint, quod in Cilicia Romani per
Marcum Antonium gesserunt. Vt in Syria Heracleo post mortem regis
occuparit imperium.

 PROLOGVS LIBRI XL  


Quadragensimo volumine continentur haec. Vt mortuo Grypo rege
Cyzicenus cum filiis eius bello congressus interiit, hi deinde a
filio Cyziceni Eusebe <extincti sunt: et ut repetito domestico
bello> extinctaque regum Antiochorum domo Tigranes Armenius
Syriam occupavit, quo mox victo Romani abstulere eam. Vt
Alexandriam post interitum Ptolomaei Lathyri substituti sint eius
filii: alteri data Cypros, cui P. Clodii rogatione Romani
abstulerunt eam; alter seditione flagitatus Alexandriae Romam
profugit belloque per Gabinium gesto recepit imperium: quo mortuo
successit filius, qui cum sorore Cleopatra certamine insumpto et
Pompeium magnum interfecit et bellum cum Caesare Alexandriae
gessit. Vt successit eius regno soror Cleopatra, quae inligato in
amorem suum M. Antonio belli Actiaci fine extinxit regnum
Ptolomaeorum.

 PROLOGVS LIBRI XLI  


Vno et quadragensimo volumine continentur res Parthicae et
Bactrianae. In Parthicis ut est constitutum imperium per Arsacem
regem. Successores deinde eius Artabanus et Tigranes cognomine
Deus, a quo subacta est Media et Mesopotamia. Dictusque in
excessu Arabiae situs. In Bactrianis autem rebus ut a Diodoto
rege constitutum imperium est: deinde quo repugnante Scythicae
gentes, Saraucae et Asiani, Bactra occupavere et Sogdianos.
Indicae quoque res additae, gestae per Apollodotum et Menandrum,
reges eorum.

 PROLOGVS LIBRI XLII  


Secundo et quadragensimo volumine continentur Parthicae res. Vt
praefectus Parthis a Phrate Himerus Mesenis bellum intulit et in
Babylonios et Seleucenses saeviit: utque Phrati successit rex
Mithridates cognomine magnus, qui Armeniis bellum intulit. Inde
repetitae origines Armeniorum et situs. Vt varia conplurium regum
in Parthis successione imperium accepit Orodes, qui Crassum
delevit et Syriam per filium Pacorum occupavit. Illi successit
Phrates, qui et cum Antonio bellum habuit et cum Tiridate.
Additae his res Scythicae. Reges Tocharorum Asiani interitusque
Saraucarum.

 PROLOGVS LIBRI XLIII  


Tertio et quadragensimo volumine continentur origines priscorum
Latinorum, situs urbis Romae et res usque ad Priscum Tarquinium.
Origines deinde Liguriae et Massiliensium res gestae.

 PROLOGVS LIBRI XLIV  


Quarto et quadragensimo volumine continentur res Hispaniae et
Punicae.

