digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epistulae

Ausonius

Correzione linguistica: Raffaella Tabacco

Codifica XML: Nadia Rosso

2016 digilibLT, Vercelli

Fonte: The Works of Ausonius, edited with Introduction and
Commentary by R. P. H. Green, Oxford 1991, 193-231

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 EPISTVLAE  

1. Ausonius Hesperio s.d.

     Qualis Picenae populator turdus olivae
     clunes opimat cereas,
     vel qui lucentes rapuit de vitibus uvas
     pendetque nexus retibus,
     quae fluitant nebulosa sub horis
     vel mane tenta roscido,
     tales hibernis ad te de saepibus, ipsos
     capi volentes, misimus
     bis denos; tot enim crepero sub lucis eoae
     praeceps volatus intulit.
     Tum, quas vicinae suggessit praeda lacunae,
     anates maritas iunximus,
     remipedes, lato populantes caerula rostro,
     et crure rubras punico,
     iricolor vario pinxit quas pluma colore,
     collum columbis aemulas.
     Defrudata meae non sunt haec fercula mensae;
     vescente te fruimur magis.
     Vale bene, ut valeam.
     


2. Ausonius Paulo

     Tandem eluctati retinacula blanda morarum
     Burdigalae molles liquimus illecebras,
     Santonicamque urbem vicino accessimus agro;
     quod tibi si gratum est, optime Paule, proba.
     Cornipedes rapiant imposta petorrita mulae,
     vel cisio triiugi, si placet, insilias,
     vel celerem mannum vel ruptum terga veredum
     conscendas, propere dummodo iam venias,
     instantis revocant quia nos sollemnia paschae
     libera nec nobis est mora desidiae.
     Perfer in excursu vel teriuga milia epodon
     vel falsas lites, quas schola vestra serit.
     Nobiscum invenies multas, quia liquimus istic
     nugarum veteres cum sale reliquias.
     


3. Ausonius Paulo

     Ostrea nobilium cenis sumptuque nepotum
     cognita diversoque maris defensa profundo
     aut refugis nudata vadis aut scrupea subter
     antra et muriceis scopulorum mersa lacunis,
     quae viridis muscus, quae decolor alga recondit,
     quae testis concreta suis ceu saxa cohaerent,
     quae mutata loco, pingui mox concita limo,
     nutrit secretus conclusae uliginis umor,
     enumerare iubes, vetus o mihi Paule sodalis,
     assuefacte meis ioculari carmine nugis.
     Aggrediar, quamvis curam non ista senilem
     sollicitent frugique viro dignanda putentur.
     Nam mihi non Saliare epulum, non cena dapalis,
     qualem Penelopae nebulonum mensa procorum
     Alcinoique habuit nitidae cutis uncta iuventus.
     Enumerabo tamen famam testesque secutus
     pro studiis hominum semper diversa probantum.
     Sed mihi prae cunctis ditissima, quae Medulorum
     educat oceanus, quae Burdigalensia nomen
     usque ad Caesareas tulit admiratio mensas,
     non laudata minus nostri quam gloria vini.
     Haec inter cunctas palmam meruere priorem,
     omnibus ex longo cedentibus; ista et opimi
     visceris et nivei dulcique tenerrima suco
     miscent aequoreum tenui sale tincta saporem.
     Proxima sint quamvis, sunt longe proxima multo
     ex intervallo, quae Massiliensia, portum
     quae Narbo ad Veneris nutrit, cultuque carentia
     Hellespontiaci quae protegit aequor Abydi,
     vel quae Baianis pendent fluitantia pilis,
     Santonico quae tecta salo, quae nota †Genonist†,
     aut Eborae mixtus pelago quae protegit amnis
     ut multo iaceant algarum obducta recessu;
     aspera quae testis sed dulcia, carnis opimae.
     Sunt et Aremorici qui laudent ostrea ponti,
     et quae Pictonici legit accola litoris, et quae
     mira Caledonius nonnumquam detegit aestus.
     Accedunt quae fama recens Byzantia subter
     litora et insanae generata Propontidis acta
     Promoti celebrata ducis de nomine laudat.
     Haec tibi non vates, non historicus neque toto
     orbe vagus conviva loquor, sed tradita multis,
     ut solitum quotiens dextrae invitatio mensae
     sollicitat lenem comi sermone Lyaeum.
     Haec non per vulgum mihi cognita perque popinas
     aut parasitorum collegia Plautinorum,
     sed festos quia saepe dies partim ipse meorum
     excolui inque vicem conviva vocatus adivi,
     natalis si forte fuit sollemnis amico
     coniugioque dapes aut sacra repotia patrum,
     audivi meminique bonos laudare frequentes.
     


4. Invitatio ad Paulum

     Si qua fides falsis umquam est adhibenda poetis
     nec πλάσμα semper allinunt,
     Paule, Camenarum celeberrime Castaliarum
     alumne quondam, nunc pater,
     aut avus, aut proavis antiquior, ut fuit olim
     Tartesiorum regulus;
     intemerata tibi maneant promissa memento.
     Phoebus iubet verum loqui;
     etsi Pierias patitur lirare sorores,
     numquam ipse torquet αὔλακα.
     Te quoque ne pigeat consponsi foederis; et iam
     citus veni remo aut rota,
     aequoris undosi qua multiplicata recursu
     Garunna pontum provocat,
     aut iteratarum qua glarea trita viarum
     fert militarem ad Blaviam.
     Nos etenim primis sanctum post pascha diebus
     avemus agrum visere.
     Nam populi coetus et compita sordida rixis
     fastidientes cernimus
     angustas fervere vias et congrege volgo
     nomen plateas perdere.
     Turbida congestis referitur vocibus echo:
     'tene!', 'feri!', 'duc!', 'da!', 'cave!'.
     Sus lutulenta fugit, rabidus canis impete saevo
     et impares plaustro boves.
     Nec prodest penetrale domus et operta subire;
     per tecta clamores meant.
     Haec et quae possunt placidos offendere mores
     cogunt relinqui moenia,
     dulcia secreti repetantur ut otia ruris,
     nugis amoena seriis,
     tempora disponas ubi tu tua iusque tuum sit
     ut nil agas vel quod voles.
     Ad quae si properas, tota cum merce tuarum
     veni Camenarum citus.
     Dactylicos, elegos, choriambum carmen, epodos,
     socci et cothurni musicam
     carpentis impone tuis; nam tota supellex
     vatum piorum chartea est.
     Nobiscum invenies κατ’ ἐναντία, si libet uti
     non Poena, sed Graeca fide.
     


5a. Rescriptum Paulo Versus meos utili et conscio sibi pudore
celatos carmine tuo et sermone praemissis dum putas elici,
repressisti; nam qui ipse facundus et musicus editionis alienae
prolectat audaciam, consilio quo suadet exterret. Tegat oportet
auditor doctrinam suam, qui volet ad dicendum sollicitare
trepidantem, nec emerita adversum tirunculos arma concutiat
veterana calliditas. Sensit hoc Venus de pulchritudinis palma diu
ambiguo ampliata iudicio. Pudenter enim ut apud patrem velata
certaverat nec deterrebat aemulas ornatus aequalis; at postquam
in pastoris examen deducta est lis dearum, qualis emerserat mari
aut cum Marte convenerat, et consternavit arbitrum et
contendentium certamen oppressit. Ergo nisi Delirus tuus in re
tenui non tenuiter laboratus opuscula mea, quae promi studueras,
retardasset, iam dudum ego ut palmes audacior in hibernas adhuc
auras improbum germen egissem, periculum iudicii gravis
inconsulta festinatione subiturus. Denique †pisonem†, quem
tollenonem existimo proprie a philologis appellatum, adhibere, ut
iubebas, recenti versuum tuorum lectione non ausus, ea quae tibi
iam cursim fuerant recitata transmisi. Etenim hoc poposcisti
atque id ego malui, tu ut tua culpa ad eundem lapidem bis
offenderes, ego autem, quaecumque fortuna esset, semel
erubescerem. Vide, mi Paule, quam ineptum lacessieris in verbis
rudem, in eloquendo hiulcum, a propositis discrepantem, in
versibus concinnationis expertem, in cavillando nec natura
venustum nec arte conditum, diluti salis, fellis ignavi, nec de
mimo planipedem nec de comoediis histrionem. Ac nisi haec a nobis
missa ipse lecturus esses, etiam de pronuntiatione rideres. Nunc
commodiore fato sunt, quod licet apud nos genuina apud te erunt
adoptiva.

5b. Rescriptum Paulo

     vinum cum biiugo parabo plaustro,
     primo tempore Santonos vehendum,
     ovum tu quoque passeris marini,
     quod nunc promus ait procul relictum
     in fundo patriae Bigerritanae [...]
     


6. ΑΥΣΟΝΙΟΣ ΠΑΥΛΩΙ

     Ἑλλαδικῆς μέτοχον μούσης Latiaeque Camenae
     Ἄξιον Αὐσόνιος sermone alludo bilingui.
     Musae, quid facimus? Τί κεναῖσιν ἐπ’ ἐλπίσιν αὔτως
     ludimus ἀφραδίῃσιν ἐν ἤματι γηράσκοντες;
     Σ antonικοῖς κάμποισιν, ὃπη κρύος ἄξενόν ἐστιν
     erramus gelidoτρομεροὶ καὶ frigdopoetae,
     Πιερίδων teneroπλοκάμων θεράποντες inertes.
     Πάντα δ’ ἔχει παγετός τε pedum καὶ κρουσμὸς ὀδόντων,
     θαλπωρὴ quia nulla φοκοῦ χιονώδεϊ χώρῃ,
     et duplicant frigus ψυχρὰ carmina μητιόωντες
     ἀρχόμενος δ’ ἂρα μηνὶ νέῳ Iaνοῦ τε caλένδαις
     primitias Παύλῳ nostrae πέμψωμεν ἀοιδῆς.
     Μνημοσύνης κρηδεμνοκόμου πολυcantica τέκνα,
     ennea verbosae pinnoστέφανοί τε puellae,
     ἔλθατέ μοι πολυrisae ἐπὶ σκουρώδεα μολπήν,
     frontibus ὑμετέραις πτέρινον praeferte triumphum;
     ὑμᾶς γὰρ καλέω σαλσοστιχονυγοποιητής:
     Παύλῳ ἐφαρμόσσαιτε μεμιγμενοβάρβαρον ᾠδήν.
     Οὐ γάρ μοι θέμις ἐστὶν in hac regione μένοντι
     Ἄξιον ab nostris ἐπιδευέα εἶναι καμήναις:
     κεῖνος ἐμοὶ πάντων μέτοχος, qui seria nostra,
     qui ioca παντοδαπῇ novit tractare παλαίστρῃ.
     Καὶ νῦν sepositus μοναχῷ ἐνὶ rure Κρεβέννου
     ἀσταφύλῳ ἐνὶ χώρῳ habet θυμαλγέα λέσχην
     οὔτε φίλοις ἑτάροις nec mensae accommodus ulli,
     otia θελξινόοις aeger συμμέμφεται Μούσαις.
     Iam satis, o φίλε Παῦλε, πόνου ἀπεπειρήθημεν
     ἔν τε foro causαις τε καὶ ingratαισι καθέδραις,
     ῥητορικοῖς λούδοισι, καὶ ἔπλετο οὐδὲν ὄνειαρ.
     Ἀλλ’ ἤδη κεῖνος μὲν ἅπας iuvenaliος ἱδρώς
     ἐκκέχυται μελέων, τρομερὴ δὲ πάρεστι senectus
     καὶ minus in sumptum δαπάνας levis arca ministrat.
     Οὐ γὰρ ἔχει ἀπάλαμνος ἀνὴρ κουαιστωδέα lucrον
     κλεινικὸς οὔτε γέρων χρύσεον κερδίζεται μισθόν.
     Aequanimus quod si fueris ετ πάντα μελῷδειν
     malueris, λήθη πόνου ἔσσεται ἠδὲ πενείης.
     Κεῖνο δὲ παγκάλλιστον, ut omnibus undique musis
     σὺν φίλῳ aequaevoque τεῶν συνοπάονι μοισῶν
     θυμοῦ ἀκηχεμένου solacia blanda requiras.
     Hic erit et fructus Δημήτερος ἀγλαοκάρπου,
     ἔνθα σύες θαλεροὶ, πολυχανδέα pocula ἔνθα,
     κιρνᾶν εἴ κε θέλοις νέκταρ οὐίνοιο βόνοιο.
     Ambo igitur nostrae παραθέλξομεν otia vitae,
     dum res et aetas et sororum
     νήματα πορφύρεα πλέκηται.
     


7. ΑΥΣΟΝΙΟΣ ΠΑΥΛΩΙ

     Ῥωμαίων ὕπατος ἀρεταλόγῳ ἠδὲ ποιητῇ
     Αὐσόνιος Παύλῳ· σπεῦδε φίλους ἰδέειν
     


8. Ad amicum

     Aequoream liqui te propter, amice, Garunnam,
     te propter campos incolo Santonicos.
     Congressus igitur nostros pete; si tibi cura,
     quae mihi, conspectu iam potiere meo.
     Sed tantum appropera quantum pote corpore et aevo;
     ut salvum videam, sat cito te video.
     Si post infaustas vigor integratus habenas
     et rediit membris iam sua mobilitas,
     si riguam laetis recolis Pipleida Musis,
     iam vates et non flagrifer Αὐτομέδων,
     pelle soporiferi senium nubemque veterni
     atque alacri mediam carpe vigore viam.
     Sed cisium aut pigrum cautus conscende veredum;
     non tibi sit raedae, non amor acris equi.
     Cantheris moneo male nota petorrita vites
     nec celeres mulas ipse Metiscus agas.
     Sic tibi sint Musae faciles, meditatio prompta
     et memor, et liquidi mel fluat eloquii;
     sic, qui venalis tam longa aetate Crebennus
     non habet emptorem, sit tibi pro pretio.
     Attamen ut citius venias leviusque vehare,
     historiam mimos carmina linque domi.
     Grande onus in Musis; tot saecula condita chartis,
     quae sua vix tolerant tempora, nostra gravant.
     Nobiscum invenies ἐπέων πολυμορφέα πληθύν,
     γραμματικῶν τε πλοκὰς καὶ λογοδαιδαλίην,
     δάκτυλον ἡρώων καὶ ἀοιδοπόλων χορίαμβον,
     σὺν Θαλίης κώμῳ σύρματα Τερψιχόρης,
     Σωταδικόν τε κίναιδον, ἰωνικὸν ἀμφοτέρωθεν
     ῥυθμῶν Πινδαρικῶν ἔννομον εὐεπίην.
     Εἰλιπόδην σκάζοντα, καὶ οὐ σκάζοντα τρίμετρον,
     ὀκτὼ Θουκυδίδου, ἐννέα Ἡροδότου.
     Ῥητορικῶν θάημα, σοφῶν ἐρικυδέα φῦλα
     πάντα μάλ’ ὅσσ’ ἐθέλεις, καὶ πλέον, εἴ κε θέλοις.
     Ηoc tibi de nostris ἀσπαστικὸν offero libris.
     Vale; valere si voles me, iam veni.
     


9a. Ausonius Probo praefecto praetorio Oblata per antiquarios
mora scio promissi mei gratiam exspectatione consumptam, Probe,
vir optime; in secundis tamen habeo non fefellisse. Apologos
Titiani et Nepotis chronica quasi alios apologos (nam et ipsa
instar sunt fabularum) ad nobilitatem tuam misi, gaudens atque
etiam glorians fore aliquid quod ad institutionem tuorum
sedulitatis meae studio conferatur. Libello tamen apologorum
antetuli paucos epodos, studio in te observantiae meae
impudentissimo, paucos quidem, ut ego loquax iudico; verum tu,
cum legeris, etiam nimium multos putabis. Adiuro benevolentiam
tuam, verecundiae meae testem, eos mihi subita persuasione
fluxisse. Nam quis hos diu cogitaret? Quod sane ipsi per se
probabunt. Fors fuat ut, si mihi vita suppetet, aliquid rerum
tuarum quamvis incultus expoliam; quod tu etsi lectum non probes,
scriptum boni consulas, cumque ego imitatus sim vesaniam
Choerili, tu ignoscas magnanimitate Alexandri. Hi igitur, ut
Plautus ait, interim erunt antelogium fabularum, garruli et
deceptores, qui compositi ad honorificentiae obsequium ad aurium
convicium concurrerunt. Vale ac me dilige.

9b. Ausonius Probo praefecto praetorio

     Perge, o libelle, Sirmium,
     et dic ero meo ac tuo
     ave atque salve plurimum.
     Quis iste sit nobis erus,
     nescis, libelle? An cum sciar
     libenter audis quod iuvat?
     Possem absolute dicere,
     sed dulcius circumloquar
     diuque fando perfruar.
     Hunc dico qui lingua potens
     minorem Atridam praeterit
     orando pauca et musica,
     qui grandines Vlixei
     et mel fluentem Nestora
     concinnat ore Tullii;
     qui solus exceptis tribus
     eris erorum primus est
     praetorioque maximus.
     Dico hunc senati praesulem,
     praefectum eundem et consulem;
     nam consul aeternum cluet
     collega Augusti consulis,
     columen curulis Romulae
     primum in secundis fascibus;
     nam primus e cunctis erit
     consul, secundus principi.
     Generi hic superstes aureo
     satorque prolis aureae
     convincit Ascraeum senem,
     non esse saeclum ferreum;
     qui vincit aevi iniuriam
     stirpis novator Amniae
     paribusque comit infulis
     Aniciorum stemmata.
     Probum loquor; scis optime,
     quem nemo fando dixerit
     qui non prius laudaverit.
     Perge, o libelle, et utere
     felicitate intermina.
     Quin et require, si sinet
     tenore fari obnoxio:
     'age vera proles Romuli,
     effare causam nominis.
     Vtrumne mores hoc tui
     nomen dedere, an nomen hoc
     secuta morum regula?
     An ille venturi sciens
     mundi supremus arbiter,
     qualem creavit moribus
     iussit vocari nomine?'
     Nomen datum praeconiis
     vitaeque testimonio.
     Libelle felix, quem sinu
     vir tantus evolvet suo
     nec occupari tempora
     grato queretur otio;
     quem melleae vocis modis
     leni aut susurro impertiet;
     cui nigellae luminum
     vacare dignabunt corae;
     quem mente et aure consciis,
     quibusdam omissis, perleget.
     Perge, o libelle, et utere
     felicitate intermina.
     Quaecumque fortuna est tibi,
     dic me valere et vivere,
     dic vivere ex voto pio,
     sanctis precantem vocibus,
     ut, quem curulis proxima
     collegio nati dedit,
     hunc rursus Augustus prior
     suis perennet fascibus.
     Subnecte et illud leniter:
     'apologos en misit tibi
     ab usque Rheni limite
     Ausonius, nomen Italum,
     praeceptor Augusti tui,
     Aesopiam trimetriam,
     quam vertit exili stilo
     pedestre concinnans opus
     fandi Titianus artifex,
     ut hic avi ac patris decus
     mixto resurgens sanguine
     Probianoque atque Anicio,
     ut quondam in Albae moenibus
     supremus Aenea satus
     Silvios Iulis miscuit;
     sic iste, qui natus tui,
     flos flosculorum Romuli,
     nutricis inter lemmata
     lallique somniferos modos
     suescat peritis fabulis
     simul et iocari et discere.'
     <His> adde votum, quod pio
     concepimus rei deo:
     'ut genitor Augustus dedit
     collegio nati Probum,
     sic Gratianus hunc novum
     stirpi futurae copulet.'
     Rata sunt futura, quae loquor;
     sic meritaque et fatum iubent.
     Sed iam ut loquatur Iulius
     fandi modum invita accipe,
     volucripes dimetria,
     aveque dicto dic vale.
     


10. Ad Vrsulum grammaticum Trevirorum, cuius strenas kalendis
Ianuariis ab imperatore non datas reddi fecit

     Primus iucundi fuit hic tibi fructus honoris,
     Augustae faustum munus habere manus;
     proximus ex longo gradus est quaestoris amici
     curam pro strenis excubuisse tuis.
     Ergo interceptos, regale nomisma, Philippos
     accipe tot numero quot duo Geryones;
     quot terni biiuges demptoque triente Camenae,
     quotque super terram sidera zodiaci;
     quot commissa viris Romana Albanaque fata
     quotque doces horis quotque domi resides;
     ostia quot pro parte aperit stridentia circus,
     excepto medium quod patet ad stadium;
     quot pedibus gradiuntur apes et versus Homeri
     quotque horis pelagus profluit aut refluit;
     protulit in scaenam quot dramata fabellarum,
     Arcadiae medio qui iacet in gremio,
     vel quot iuncturas geometrica forma favorum
     conserit extremis omnibus et mediis;
     qui telios primus numerus solusque probatur,
     qui par atque impar partibus aequiperat;
     bis ternos et ter binos qui conserit unus;
     qui solus totidem congeminatus habet
     quot faciunt iuncti subterque supraque locati,
     qui numerant Hyadas Pleiadasque simul.
     [...]
     Vrsule, collega nobilis Harmonio,
     Harmonio, quem Claranus, quem Scaurus et Asper,
     quem sibi conferret Varro priorque Crates,
     quique sacri lacerum collegit corpus Homeri,
     quique notas spuriis versibus apposuit;
     Cecropiae commune decus Latiaeque Camenae,
     solus qui Chium miscet et Ammineum.
     


11. Ausonius Tetradio

     O qui venustos oberi facundia
     sales opimas, Tetradi,
     cavesque ne sit tristis et dulci carens
     amara concinnatio,
     qui felle carmen atque melle temperans
     torpere Musas non sinis
     pariterque fucas quaeque gustu ignava sunt
     et quae sapore tristia,
     rudes Camenas qui Suessae praevenis
     aevoque cedis, non stilo,
     cur me propinquum Santonorum moenibus
     declinas, ut Lucas boves
     olim resumpto praeferoces proelio
     fugit iuventus Romula?
     Non <ut> tigris te, non leonis impetu,
     amore sed caro expeto.
     Videre alumni gestio vultus mei
     et indole optata frui.
     Invitus olim devoravi absentiae
     necessitatem pristinae,
     quondam docendi munere astrictum gravi
     Iculisma cum te absconderet,
     et invidebam devio ac solo loco
     opus Camenarum tegi.
     At nunc, frequentes atque claros nec procul
     cum floreas inter viros
     tibique nostras ventus auras deferat
     auresque sermo verberet,
     cur me supino pectoris fastu tumens
     spernis poetam consulem,
     tuique amantem teque mirantem ac tua
     desiderantem carmina
     oblitus alto neglegis fastidio,
     plectendus exemplo tuo
     ni stabilis aevo pectoris nostri fides
     quamquam recusantes amet?
     Vale. Valere si voles me, pervola
     cum scrinio et musis tuis.
     


12. Ausonius Symmacho Modo intellego quam mellea res sit oratio,
quam delenifica et quam suada facundia. Persuasisti mihi quod
epistulae meae apud Capuam tibi redditae concinnatio inhumana non
esset, sed hoc non diutius quam dum epistulam tuam legi, quae me
blanditiis inhiantem tuis velut suco nectaris delibuta perducit.
Vbi vero chartulam pono et me ipsum interrogo, tum apsinthium
meum resipit et circumlita melle tuo pocula deprehendo. Si vero,
id quod saepe facio, ad epistulam tuam redii, rursus illicior; et
rursum ille suavissimus, ille floridus tui sermonis afflatus
deposita lectione vanescit et testimonii pondus prohibet inesse
dulcedini. Hoc me velut aerius bratteae fucus aut picta nebula
non longius quam dum videtur oblectat, chamaeleontis bestiolae
vice, quae de subiectis sumit colorem. Aliud sentio ex epistula
tua, aliud ex conscientia mea. Et tu me audes facundissimorum
hominum laude dignari? Tu, inquam, mihi ista, qui te ultra
emendationem omnium protulisti? Aut quisquam ita nitet ut
comparatus tibi non sordeat? Quis ita ad Aesopi venustatem, quis
sophisticas Isocratis conclusiones, quis ita ad enthymemata
Demosthenis aut opulentiarn Tullianam aut proprietatem nostri
Maronis accedat? Quis ita affectet singula ut tu imples omnia?
Quid enim aliud es quam ex omni bonarum artium ingenio collecta
perfectio? Haec, domine mi fili Symmache, non vereor ne in te
blandius dicta videantur esse quam verius. Et expertus es fidem
meam mentis atque dictorum, dum in comitatu degimus ambo aevo
dispari, ubi tu veteris militiae praemia tiro meruisti, ego
tirocinium iam veteranus exercui. In comitatu tibi verus fui,
nedum me peregre existimes composita fabulari; in comitatu,
inquam, qui frontes hominum aperit, mentes tegit, me tibi et
parentem et amicum et, si quid utroque carius est, cariorem
fuisse sensisti.

Sed abeamus ab his, ne istaec commemoratio ad illam Sosiae
formidinem videatur accedere. Illud, quod paene praeterii, qua
affectatione addidisti, ut ad te didascalicum aliquod opusculum
aut sermonem protrepticum mitterem? Ego te docebo, docendus adhuc
si essem id aetatis ut discerem? Aut ego te vegetum atque
alacrem commonebo? Eadem opera et Musas hortabor ut canant, et
maria ut effluant et auras ut vigeant et ignes ut caleant
admonebo et, si quid invitis quoque nobis natura fit, superfluus
instigator agitabo. Sat est unius erroris, quod aliquid meorum me
paenitente vulgatum est, quod bona fortuna in manus amicorum
incidit. Nam si contra id evenisset, nec tu mihi persuaderes
piacere me posse.

Haec ad litteras tuas responsa sint. Cetera quae noscere aves
compendi faciam; sic quoque iam longa est epistula. Iulianum
tamen familiarem domus vestrae, si quid de nobis percontandum
arbitraris, allego: simul admoneo, ut, cum causam adventus eius
agnoveris, iuves studium quod ex parte fovisti. Vale.

13. Ausonius Theoni

     Ausonius, cuius ferulam nunc sceptra verentur,
     paganum Medulis iubeo salvere Theonem.
     Quid geris extremis positus telluris in oris,
     cultor harenarum vates, cui litus arandum
     Oceani finem iuxta solemque cadentem,
     vilis harundineis cohibet quem pergula tectis
     et tingit piceo lacrimosa colonica fumo?
     Quid rerum Musaeque gerunt et cantor Apollo-
     Musae non Helicone satae nec fonte caballi,
     sed quae facundo de pectore Clementini
     inspirant vacuos aliena mente poetas,
     iure quidem: nam quis malit sua carmina dici,
     qui te securo possit proscindere risu?
     Haec quoque ne nostrum possint urgere pudorem,
     tu recita; et vere poterunt tua dicta videri.
     Quam tamen exerces Medulorum in litore vitam?
     Mercatusne agitas, leviore nomismate captans
     insanis quod mox pretiis gravis auctio vendat?
     Albentis sevi globulos et pinguia cerae
     pondera Naryciamque picem scissamque papyrum
     fumantesque olidum, paganica lumina, taedas?
     An maiora gerens tosa regione vagantes
     persequeris fures, qui te postrema timentes
     in partem praedamque vocent? Tu mitis et osor
     sanguinis humani condonas crimina nummis
     erroremque vocas pretiumque imponis abactis
     bubus et in partem scelerum de iudice transis?
     An cum fratre vagos dumeta per avia cervos
     circumdas maculis et multa indagine pinnae?
     Aut spumantis apri cursum clamoribus urges
     subsidisque ferum? Moneo tamen usque recuses
     stringere fulmineo venabula comminus hosti.
     Exemplum de fratre time, qui veste recincta
     ostentat foedas prope turpia membra lacunas
     perfossasque nates vicino podice nudat;
     inde ostentator volitat, mirentur ut ipsum
     Gedippa Vrsinusque suus prolesque Iovini
     Taurinusque ipsum priscis heroibus aequans,
     qualis in Olenio victor Calydonius apro
     aut Cromyoneo pubes fuit Attica monstro.
     Sed tu parce feris venatibus et fuge nota
     crimina silvarum, ne sis Cinyreia proles
     accedasque iterum Veneri plorandus Adonis.
     Sic certe crinem flavus niveusque lacertos
     caesariem rutilam per candida colla refundis;
     pectore sic tenero, plana sic iunceus alvo,
     per teretes feminum gyros surasque nitentes
     descendis, talos a vertice pulcher ad imos;
     qualis floricoma quondam populator in Aetna
     virgineas inter choreas Deoida raptam
     sustulit emersus Stygiis fornacibus Orcus.
     An, quia venatus ob tanta pericula vitas,
     piscandi traheris studio? Nam tota supellex
     Dumnotoni tales solita est ostendere gazas,
     nodosas vestes animantum Nerinorum
     et iacula et fundas et nomina vilica lini
     colaque et insutos terrenis vermibus hamos.
     His opibus confise tumes? Domus omnis abundat
     litoreis dives spoliis. Referuntur ab unda
     corroco, letalis trygon mollesque platessae,
     urentes thynni et male tecti spina ligatri
     nec duraturi post bina trihoria corvi.
     An te carminibus iuvat intestare canoras
     Mnemosynes natas, aut tres aut octo sorores?
     Et quoniam huc ventum, si vis agnoscere quid sit
     inter doctrinam deridendasque Camenas,
     accipe congestas, mysteria frivola, nugas,
     quas tamen explicitis nequeas deprendere chartis,
     scillite decies nisi cor purgeris aceto
     Anticyramque bibas, Samii Lucumonis acumen.
     Aut adsit interpres tuus,
     aenigmatum qui cognitor
     fuit meorurn, cum tibi
     Cadmi nigellas filias,
     Melonis albam paginam
     notasque furvae sepiae
     Cnidiosque nodos prodidit.
     Nunc adsit et certe, modo
     praesul creatus litteris,
     enucleabit protinus
     quod militantes scribimus.
     Notos fingo tibi poeta versus,
     quos scis hendecasyllabos vocari,
     sed nescis modulis tribus moveri.
     Istos composuit Phalaecus olim,
     qui penthemimeren habent priorem
     et post semipedem duos iambos.
     Sunt quos hexametri creant revulsi,
     ut penthemimeres prior locetur,
     tum quod bucolice tome relinquit.
     Sunt et quos generat puella Sappho;
     quos primus regit hippius secundus,
     ut claudat choriambon antibacchus.
     Sed iam non poteris, Theon, doceri,
     nec fas est mihi regio magistro
     plebeiam numeros docere pulpam.
     Verum protinus ede quod requiro;
     nil quaero nisi quod labris tenetur
     et quod non opicae tegunt papyri.
     Quas si solveris, o poeta, nugas,
     totam trado tibi simul Vacunam
     nec iam post metues ubique dictum:
     'hic est ille Theon, poeta falsus,
     bonorum mala carminum Laverna.'
     


14a. Ausonius Theoni Exspectaveram ut rescriberes ad ea quae
dudum ioculariter luseram de cessatione tua valde impia et mea
efflagitatione; cuius rei munus reciprocum quoniam in me colendo
fastidisti, inventa inter tineas epistula vetere, quam de ostreis
et musculis affectata obscuritate condideram, quae adulescens
temere fuderam iam senior retractavi. Sed in eundem modum
instaurata est satirica et ridicula concinnatio, saltem ut nunc
respondeas novissimae cantilenae, qui illam noviciam silentio
condemnasti.

14b. Ausonius Theoni

     Ostrea Baianis certantia, quae Medulorum
     dulcibus in stagnis reflui maris aestus opimat,
     accepi, dilecte Theon, numerabile munus.
     Verum quot fuerint subiecta monosticha signant.
     Quot ter luctatus cum pollice computat index;
     Geryones quot erant, decies si multiplicentur;
     ter quot erant Phrygíi numerata decennia belli;
     quotve dies solidi mensis tenet ignicomus sol,
     cornibus a primis quot habet vaga Cynthia noctes;
     singula percurrit Titan quot signa diebus,
     quotque annis sublimis agit sua saecula Phaenon;
     quot numero annorum Vestalis virgo ministrat,
     Dardaniusque nepos regno quot protulit annos;
     Priamidae quot erant, si bis deni retrahantur,
     bisque viros numeres, qui fata Amphrysia servant;
     quot genuit fetus Albana sub ilicibus sus,
     et quot sunt asses ubi nonaginta trientes,
     vel quot habet iunctos Vasatica raeda caballos.
     Quod si figuras fabulis adumbratas
     numerumque doctis involutum ambagibus
     ignorat alto mens obesa viscere,
     numerare saltem more vulgi ut noveris,
     in se retortas explicabo summulas.
     Ter denas puto quinquiesve senas,
     vel bis quinque, dehinc decem decemque,
     vel senas quater et bis adde ternas,
     septenis quater adde <et> unam et unam,
     aut ter quattuor adde bis novenis;
     duc binas decies semelque denas,
     octonas quater, hinc duae recedant,
     binas terdecies, semel quaternas;
     et sex adde novem vel octo septem,
     aut septem geminis bis octo iunge,
     aut - ne sim tibi pluribus molestus -
     triginta numero fuere cunctae.
     Iunctus limicolis musculus ostreis
     primo composuit fercula prandio,
     gratus deliciis nobilium cibus
     et sumptu modicus pauperibus focis.
     Non hic navifrago quaeritur aequore,
     ut crescat pretium grande periculis;
     sed primore vado post refugum mare
     algoso legitur litore concolor.
     Nam testae duplicis conditur in specu,
     quae ferventis aquae fota vaporibus
     carnem lacteoli visceris indicat.
     Sed damnosa nimis panditur area.
     Fac campum replices, Musa, papyrium,
     nec iam fissipedis per calami vias
     grassetur Cnidiae sulcus harundinis,
     pingens aridulae subdita paginae
     Cadmi filiolis atricoloribus;
     aut cunctis pariter versibus oblinat
     furvam lacticolor sphongia sepiam.
     Parcamus vitio Dumnotonae domus,
     ne sit charta mihi carior ostreis.
     


15. Ausonius Theoni

     Ausonius 'salve' caro mihi dico Theoni,
     versibus expediens quod volo quodve queror.
     Tertia fissipedes renovavit Luna iuvencas,
     ut fugitas nostram, dulcis amice, domum.
     Nonaginta dies sine te, carissime, traxi;
     huc adde aestivos: hoc mihi paene duplum est.
     Vis novies denos dicam deciesque novenos
     isse dies? Anni portio quarta abiit.
     Sexaginta horas super et duo milia centum
     te sine consumpsi, quo sine et bora gravis.
     Milia bis nongenta iubet dimensio legum
     annumerata reos per tot obire dies:
     iam potui Romam pedes ire pedesque reverti
     ex quo te dirimunt milia pauca mihi.
     Scirpea Dumnotoni tanti est habitatio vati?
     Pauliacos tanti non mihi villa foret.
     An quia per tabulam dicto pangente notatam
     debita summa mihi est, ne repetamus, abes?
     Bis septem rutilos, regale nomisma, Philippos,
     ne tanti fuerint, perdere malo, Theon,
     implicitum quam te nostris interne medullis
     defore tam longi temporis in spatio.
     Ergo aut praedictos iam nunc rescribe Darios
     et redime, ut mora sit libera desidiae,
     aut alios a me totidem dabo, dummodo cari
     conspicer ora viri, pauperis usque licet.
     Puppe citus propera sinuosaque lintea veli
     pande; Medullini te feret aura noti
     expositum subter paradas lectoque iacentem,
     corporis ut tanti non moveatur onus.
     Vnus Dumnotoni te litore perferet aestus
     Condatem ad portum, si modo deproperes,
     inque vicem veli, quotiens tua flamina cessant,
     remipedem iubeas protinus ire ratem.
     Invenies praesto subiuncta petorrita mulis;
     villa Lucani - mox potieris - aco.
     Rescisso disces componere nomine versum;
     Lucili vatis sic imitator eris.
     


16. Ausonius consul vatem resaluto Theonem

     Aurea mala, Theon, sed plumbea carmina mittis;
     unius massae quis putet has species?
     Vnum nomen utrisque, sed est discrimen utrisque:
     poma ut mala voces, carmina vero mala.
     Vale, beatus nomen a divis Theon,
     metoche sed ista saepe currentem indicat.
     


17. Ausonius Pontio Paulino

     Condiderat iam solis equos Tartesia Calpe
     stridebatque freto Titanius ignis Hibero;
     iam succedentes quatiebat luna iuvencas,
     vinceret ut tenebras radiis velut aemula fratris;
     iam volucres hominumque genus superabile curis
     mulcebant placidi tranquilla oblivia somni;
     transierant idus, medius suprema December
     tempora venturo properabat iungere Iano,
     et nonas decimas ab se nox longa kalendas
     iugiter acciri celebranda ad festa iubebat.
     


Nescis, puto, quid velim tot versibus dicere. Medius fidius neque
ipse bene intellego; tamen suspicor. Iam prima nox erat ante
diem nonum decimum kal. Ian. cum redditae sunt mihi litterae tuae
oppido quam litteratae. His longe iucundissimum poema
subdideras, quod de tribus Suetonii libris, quos ille de regibus
dedit, in epitomen coegisti tanta elegantia, solus ut mihi
videare assecutus, quod contra rerum naturam est, brevitas ut
obscura non esset. In his versibus ego ista collegi:



     Europamque Asiamque, duo vel maxima terrae
     membra, quibus Libyam dubie Sallustius addit
     Europae adiunctam, possit cum tertia dici,
     regnatas multis, quos fama oblitterat et quos
     barbara Romanae non tradunt nomina linguae [...]
     Illibanum Numidamque Avelim Parthumque Vononem
     et Caranum, Pellaea dedit qui nomina regum,
     quique magos docuit mysteria vana Nechepsos,
     et qui regnavit sine nomine max Sesoostris.
     


Haec tu quam perite et concinne, quam modulate et dulciter, ita
iuxta naturam Romanorum accentuum enuntiasti ut tamen veris et
primigeniis vocibus sua fastigia non perirent! Iam quid de
eloquentia dicam? Liquido adiurare possum nullum tibi ad poeticam
facundiam Romanae iuventutis aequari. Certe ita mihi videris. Si
erro, pater sum, fer me et noli exigere iudicium obstante
pietate. Verum ego cum pie diligam, sincere ac severe iudico.
Affice me, oro, tali munere frequenter, quo et oblector et
honoror.

Accessit tibi ad artem poeticam mellea adulatio. Quid enim aliud
agunt



     audax Icario qui fecit nomina ponto
     et qui Chalcidicas moderate enavit ad arces,
     


nisi ut tu vegetam et sublimem alacritatem tuam temeritatem
voces, me vero, et consultum et quem filius debeat imitari,
salutari prudentia praeditum dicas? Quod equidem contra est. Nam
tu summa sic appetis ut non decidas; senectus mea satis habet si
consistat.

Haec ad te breviter et ilico vesperis filius secuto mane dictavi.
Ita enim tabellarius tuus ut epistulam referret instabat. Nam si
mihi otium fuerit oblectabile negotium erit ad te prolixius
delirare, te ut eliciam, mihi ut satisfaciam. Vale.

18.

     Paulino Ausonius: metrum sic suasit ut esses
     tu prior et nomen praegrederere meum;
     quamquam et fastorum titulo prior et tua Romae
     praecessit nostrum sella curulis ebur,
     et, quae iam dudum tibi palma poetica pollet,
     lemnisco ornata est, quo mea palma caret.
     Longaevae tantum superamus honore senectae.
     Quid refert? Cornix non ideo ante cycnum,
     nec quia mille annos vivit Gangeticus ales
     vincit centum oculos, regie pavo, tuos.
     Cedimus ingenio, quantum praecedimus aevo;
     assurgit Musae nostra Camena tuae.
     Vive, vale et totidem venturos congere Ianos
     quot tuus aut noster conseruere patres.
     


19a. Ausonius Paulino Quanto me affecit beneficio non delata
equidem, sed suscepta querimonia mea, Pauline fili! Veritus
displicuisse oleum quod miseras, munus iterasti; addito etiam
Barcinonensis muriae condimento cumulatius praestitisti. Scis
autem me id nomen muriae, quod in usu vulgi est, nec solere nec
posse dicere, cum scientissimi veterum et Graeca vocabula
fastidientes Latinum in gari appellatione non habeant. Sed ego,
quocumque nomine liquor iste sociorum vocatur,



     iam patinas implebo meas, ut parcior ille
     maiorum mensis apalaria sucus inundet.
     


Quid autem tam amabile tamque hospitale quam quod tu, ut me
participes, delicias tuas in ipsa primitiarum novitate defrudas?
O melle dulcior, o Gratiarum venustate festivior, o ab omnibus
patrio stringende complexu! Sed hoc atque alia huiusmodi
documenta liberalis animi aliquis fortasse et aliquando, quamvis
rarus; illud de epistularum tuarum eruditione, de poematis
iucunditate, de inventione et concinnatione, iuro omnia nulli
umquam imiabile futurum, etsi fateatur imitandum. De quo
opuscolo, ut iubes, faciam: exquisitim universa limabo et quamvis
per te manus summa contigerit, caelum superfluae expolitionis
adhibebo, magis ut tibi paream quam ut perfectis aliquid adiciam.
Interea tamen, ne sine corollario poetico tabellarius tuus
rediret, paucis iambicis praeludendum putavi, dum illud quod a me
heroico metro desideras incohatur. Isti tamen - ita te et
Hesperium salvos habeam, quod spatio lucubratiunculae unius
effusi (quamquam hoc ipsi de se probabunt) – tamen nihil
diligentiae ulterioris habuerunt. Vale.

19b. Ausonius Paulino

     Iambe, Parthis et Cydonum spiculis,
     iambe, pinnis alitum velocior,
     Padi ruentis impetu torrentior,
     magna sonorae grandinis vi densior,
     flammis corusci fulgoris vibratior,
     iam nunc per auras Persei talaribus
     petasoque ditis Arcados vectus vola.
     Si vera fama est Hippocrenes, quam pedis
     pulsu citatam cornipes fudit fremens,
     tu, fonte in ipso procreatus Pegasi,
     primus novorum metra iunxisti pedum
     sociisque Musis concinentibus novem
     caedem in draconis concitasti Delium.
     Fer hanc salutem praepes et volucripes
     Paulini ad usque moenia, Ebromagnum loquor,
     et protinus, iam si resumptis viribus
     alacri refecti corporis motu viget,
     salvere iussum mox reposce mutuum.
     Nihil moreris iamque dum loquor redi,
     imitatus illum stirpis auctorem tuae,
     triplici furentem qui Chimaeram incendio
     supervolavit tutus igne proximo.
     Dic '<te> valere', dic, 'salvere te iubet
     amicus et vicinus et fautor tuus,
     honoris auctor, altor ingenii tui.'
     Dic et 'magister', dic 'parens', dic omnia
     blanda atque sancta caritatis nomina,
     'ave' que dicto, dic 'vale' et actutum redi.
     Quod si rogabit, quid super scriptis novis
     maturus aevi nec rudis diiudicem,
     nescire dices, sed paratum iam fore
     heroicorum versuum plenum essedum.
     Cui subiugabo de molarum ambagibus,
     qui machinali saxa volvunt pondere,
     tripedes caballos terga ruptos verbere,
     his ut vehantur tres sodales nuntii.
     Fors et rogabit, quos sodales dixeris
     simul venire: dic 'trinodem dactylum
     vidi paratum crucianti cantherio;
     spondeus illi lentipes ibat comes,
     paribus moratur qui locis cursum meum,
     mihique similis, semper adversus tamen,
     nec par nec impar, qui trochaeus dicitur.'
     Haec fare cursim nec moratus pervola,
     aliquid reportans interim munusculi
     de largitate musici promptarii.
     


20a. Ausonius Paulino Multas et frequentes mihi gratiae tuae
causas et occasio subinde nata concinnat et naturae tuae
facilitas benigna conciliat, Pauline fili. Nam quia nihil
poscente me abnuis, magis acuis procaciam quam retundis, ut nunc
quoque in causa Philonis procuratoris quondam mei experiere, qui
apud Ebromagum conditis mercibus quas per agros diversos coemit,
concesso ab hominibus tuis usus hospitio, immature periclitatur
expelli. Quod nisi indulseris rogante me, ut et mora habitandi ad
commodum suum utatur et nauso aliave qua navi usque ad oppidum
praebita frugis aliquantum nostrae devehi possit, Lucaniacus ut
inopia liberetur mature, tota illa familia hominis litterati non
ad Tullii frumentariam sed ad Curculionem Plauti pertinebit. Hoc
quo facilius impetrarem aut quo maiorem verereris molestiam si
negares, concinnatam iambis signatamque ad te epistulam misi, ne
subornatum diceres tabellarium si ad te sine signi fide veniret.
Signavi autem non, ut Plautus ait, 'per ceram et lignum
litterasque interpretes', sed per poeticum characterem, ut magis
notam inustam quam signum impressum iudicares.

20b. Ausonius Paulino

     Philon, meis qui vilicatus praediis,
     ut ipse vult, ἐπίτροπος
     (nam gloriosum Graeculus nomen putat
     quod sermo fucat Dorius),
     suis querellis asserit nostras preces,
     quas ipse lentus prosequor.
     Videbis ipsum, qualis astet comminus,
     imago fortunae suae,
     canus comosus hispidus trux atribux,
     Terentianus Phormio,
     horrens capillis ut marinus asperis
     echinus aut versus mei.
     Hic saepe falsus messibus vegrandibus,
     nomen perosus vilici,
     semente sera sive multum praecoqua,
     et siderali inscitia
     caelum lacessens segue culpae subtrahens
     reos peregit caelites.
     Non cultor instans, non arator gnaruris,
     promusque quam condus magis,
     terram infidelem nec feracem criminans
     negotiari maluit;
     mercatur <in> quoquo foro venalium,
     mutator ad Graecam fidem,
     sapiensque supra Graeciae septem viros
     octavus accessit σοφός.
     Et nunc paravit triticum casco sale
     novusque pollet ἔμπορος.
     Adit inquilinos rura vicos oppida
     soli et sali commercio;
     acatis phaselis lintribus stlattis †rate†
     Tarnim et Garunnam permeat
     ac lucra damnis, damna mutans fraudibus
     se ditat et me pauperat.
     Is nunc ad usque vectus Ebromagum tuam
     sedem locavit mercibus,
     ut inde nauso devehat <cibaria>
     nostros in usus, ut refert.
     Hunc ergo paucis ne graveris hospitem
     [...]
     adiutus ut mox navis auxilio tuae
     ad usque portus oppidi
     iam iam Perusina, iam Saguntina fame
     Lucaniacum liberet.
     Hoc si impetratum munus abs te accepero,
     prior colere quam Ceres;
     Triptolemon olim, sive Epimeniden vocant
     aut viliconem Buzygen,
     tuo locabo postferendos numini:
     nam munus hoc fiet tuum.
     


21. Ad Paulinum

     Quarta tibi haec notos detexit epistula questus,
     Pauline, et blando residem sermone lacessit;
     officium sed nulla pium mihi pagina reddit,
     fausta salutigeris ascribens orsa libellis.
     Vnde istam meruit non felix charta repulsam,
     spernit tam longo cessatio quam tua fastu?
     Hostis ab hoste tamen per barbara verba salutem
     accipit et 'salve' mediis intervenit armis.
     Respondent et saxa homini, et percussus ab antris
     sermo redit, redit et nemorum vocalis imago.
     Litorei clamant scopuli, dant murmura rivi,
     Hyblaeis apibus saepes depasta susurrat.
     Est et harundineis modulatio musica ripis
     cumque suis loquitur tremulum coma pinea ventis,
     incubuit foliis quotiens levis eurus acutis.
     Nil mutum natura dedit. Non aeris ales
     quadrupedesve silent, habet et sua sibila serpens
     et pecus aequoreum tenui vice vocis anhelat.
     Dindyma Gargarico respondent cantica luco;
     cymbala dant flictu sonitum, dant pulpita saltu
     icta pedum, tentis reboant cava tympana tergis;
     Isiacos agitant Mareotica sistra tumultus;
     nec Dodonaei cessat tinnitus aeni,
     in numerum quotiens radiis ferientibus ictae
     respondent dociles moderato verbere pelves,
     tu velut Oebaliis habites taciturnus Amyclis
     aut tua Sigalion Aegyptius oscula signet,
     obnixum, Pauline, taces. Agnosco pudorem,
     quod vitium fovet ipsa suum cessatio iugis.
     Dumque pudet tacuisse diu, placet officiorum
     non servare vices, et amant longa otia culpam.
     Quis prohibet 'salve' atque 'vale' brevitate parata
     scribere felicesque notas mandare libellis?
     Non ego longinquos ut texat pagina versus
     postulo multiplicique oneret sermone tabellas.
     Vna fuit tantum, qua respondere Lacones,
     littera, et irato regi placuere negantes.
     Est etenim comis brevitas. Sic fama renatum
     Pythagoram docuisse refert: cum multa loquaces
     ambiguis sererent verbis, contra omnia solum
     'est' respondebat vel 'non'. O certa loquendi
     regula! Nam brevius nihil est et plenius istis,
     quae firmata probant aut infirmata relidunt.
     Nemo silens placuit, multi brevitate loquendi.
     Verum ego quo stulte dudum spatiosa locutus
     provehor? Vt diversa sibi vicinaque culpa est!
     Multa loquens et cuncta silens non ambo placemus;
     nec possum reticere, iugum quod libera numquam
     fert pietas nec amat blandis postponere verum.
     Vertisti, Pauline, tuos, dulcissime, mores:
     Vasconei saltus et ninguida Pyrenaei
     hospitia et nostri facit hoc oblivio caeli.
     Imprecer ex merito quid non tibi, Hiberia tellus?
     Te populent Poeni, te perfidus Hannibal urat,
     te belli sedem repetat Sertorius exul.
     Ergo meum patriaeque decus columenque senati
     Birbilis aut haerens scopulis Calagurris habebit
     aut quae deiectis iuga per scruposa ruinis
     arida torrentem Sicorim despectat Ilerda?
     Hic trabeam, Pauline, tuam Latiamque curulem
     constituis patriosque istic sepelibis honores?
     Quis tamen iste tibi tam longa silentia suasit?
     Impius ut nullos hic vocem vertat in usus;
     gaudia non illum vegetent, non dulcia vatum
     carmina, non blandae modulatio flexa querellae;
     non fera, non illum pecudes, non mulceat ales,
     non quae pastorum nemoralibus abdita lucis
     solatur nostras echo resecuta loquellas;
     tristis, egens, deserta colat tacitusque pererret
     Alpini convexa iugi, ceu dicitur olim
     mentis inops coetus hominum et vestigia vitans
     avia perlustrasse vagus loca Bellerophontes.
     Haec precor, hanc vocem, Boeotia numina, Musae,
     accipite et Latiis vatem revocate Camenis.
     


22. Ad Paulinum

     Proxima quae nostrae fuerat querimonia chartae
     credideram quod te, Pauline, inflectere posset
     eliceretque tuam blanda obiurgatio vocem.
     Sed tu, iuratis velut alta silentia sacris
     devotus teneas, perstas in lege tacendi.
     Non licet? Anne pudet, si quis tibi iure paterno
     vivat amicus adhuc, maneasque obnoxius heres?
     Ignavos agitet talis timor; at tibi nullus
     sít metus et morem missae acceptaeque salutis
     audacter retine. Vel si tibi proditor instat
     aut quaesitoris gravior censura timetur,
     occurre ingenio, quo saepe occulta teguntur.
     Threicii quondam quam saeva licentia regis
     fecerat elinguem, per licia texta querellas
     edidit et tacitis mandavit crimina telis.
     Et pudibunda suos malo commisit amores
     virgo nec erubuit tacituro conscia pomo.
     Depressis scrobibus vitium regale minister
     credidit idque diu texit fidissima tellus;
     inspirata dehinc vento cantavit harundo.
     Lacte incide notas: arescens charta tenebit
     semper inaspicuas, prodentur scripta favillis.
     Vel Lacedaemoniam scytalen imitare, libelli
     segmina Pergamei tereti circumdata ligno
     perpetuo inscribens versu, qui deinde solutus
     non respondentes sparso dabit ordine formas
     donec consimilis ligni replicetur in orbem.
     Innumeras possum celandi ostendere formas
     et clandestinas veterum reserare loquellas,
     si prodi, Pauline, times nostraeque vereris
     crimen amicitiae. Tanaquil tua nesciat istud;
     tu contemne alios nec dedignare parentem
     affari verbis. Ego sum tuus altor et ille
     praeceptor primus, primus largitor honorum,
     primus in Aonidum qui te collegia duxi.
     


23. Ad Paulinum

     Discutimus, Pauline, iugum, quod certa fovebat
     temperies, leve quod positu et tolerabile iunctis
     tractabat paribus concordia mitis habenis,
     quod per tam longam seriem redeuntibus annis
     fabula non umquam, numquam querimonia movit,
     discutimus, sed tu tantum reus; ast ego semper
     contenta cervice feram. Consorte laborum
     destituor, nec tam promptum gestata duobus
     deficiente alio solum perferre iugalem;
     non animus viresque labant, sed iniqua ferendo
     condicio est oneri, cum munus utrumque relicto
     ingruit acceduntque alienae pondera librae.
     Sic pars aegra hominis trahit ad contagia sanum
     corpus et exigui quamvis discrimine membri
     tota per innumeros artus compago vacillat.
     Obruar usque tamen, veteris ne desit amici
     me durante fides memorique ut fixa sub aevo
     restituant profugum solacia cassa sodalem.
     Impie, Pirithoo disiungere Thesea posses
     Euryalumque suo socium secernere Niso;
     te suadente fugam Pylades liquisset Oresten
     nec custodisset Siculus vadimonia Damon.
     Agnoscisne tuam, Ponti dulcissime, culpam?
     Nam mihi certa fides nec commutabilis umquam
     Paulini illius veteris reverentia durat
     quaeque meoque tuoque fuit concordia patri;
     si tendi facilis cuiquam fuit arcus Vlixi
     aut praeter dominum vibrabilis ornus Achilli,
     nos quoque tam longo mens altera foedere solvet.
     Sed cur tam maesto sero tristia carmína versu
     et non in meliora animus se vota propinquat?
     Sit procul iste metus: certa est fiducia nobis,
     si genitor natusque dei pia verba volentum
     accipiat, nostro reddi te posse precatu,
     ne sparsam raptamque domum lacerataque centum
     per dominos veteris Paulini regna fleamus
     teque vagum toto, quam longa Hispania, tractu
     immemorem veterum peregrinis fidere amicis.
     Accurre, o nostrum decus, o mea maxima cura,
     votis ominibusque bonis precibusque vocatus;
     appropera, dum tu iuvenis, dum nostra senectus
     servat inexhaustum tibi gratificata vigorem.
     En erit ut nostras hic nuntius excitet aures?
     'Ecce tuus Paulinus adest! Iam ninguida linquit
     oppida Hiberorum, Tarbellica iam tenet arva;
     Ebromagi iam tecta subit, iam praedia fratris
     vicina ingreditur, iam labitur amne secundo,
     iamque in conspectu est, iam prora obvertitur amni
     ingressusque sui celebrata per ostia portus
     praevertit cunctos ut te amplectatur amicos,
     et sua praeteriens iam iam tua limina pulsat!'
     Credimus, an qui amant ipsi sibi somma fingunt?
     


24. Alia ad eundem

     Discutimus, Pauline, iugum, quod nota fovebat
     temperies, leve quod positu et venerabile iunctis
     tractabat paribus concordia mitis habenis,
     quod per tam longam seriem volventibus annis
     nulla querella loco pepulit, non ira nec error,
     nec quae compositis malesuade credula causis
     concinnat veri similes suspicio culpas;
     tam placidum, tam mite iugum, quod utrique parentes
     ad senium nostri traxere ab origine vitae
     impositumque piis heredibus usque manere
     optarunt dum longa dies dissolveret aevum.
     Et mansit, dum laeta fides nec cura laborat
     officii servare vices, sed spunte feruntur
     incustoditum sibi continuantia cursum.
     Hoc tam mite iugum docili cervice subirent
     Martis equi stabuloque feri Diomedis abacti
     et qui mutatis ignoti Solis habenis
     fulmineum Phaethonta Pado mersere iugales.
     Discutitur, Pauline, tamen, nec culpa duorum
     ista, sed unius tantum tua; namque ego semper
     contenta cervice feram. Consorte laborum
     destituor, nec tam promptum gestata duobus
     unum deficiente pari perferre sodalem;
     non animus viresque labant, sed iniqua ferendo
     condicio est oneri, cum munus utrumque relicto
     ingruit acceduntque alienae pondera librae.
     Sic pars aegra hominis trahit ad contagia sanum
     corpus et exigui quamvis discrimine membri
     tota per innumeros artus compago vacillat.
     Quantum oblectamen populi, quae vota bonorum
     sperato fraudata bono! Gratantia cuncti
     verba loquebantur, iam nomina nostra parabant
     inserere antiquis aevi melioris amicis.
     Cedebat Pylades, Phrygii quoque gloria Nisi
     iam minor et promissa obiens vadimonia Damon.
     Nos documenta magis felicia, qualia magnus
     Scipio longaevique dedit sapientia Laeli;
     nos studiis animisque isdem miracula cunctis,
     hoc maiora, pares fuimus quod dispare in aevo.
     Ocius illa iugi fatalis solvere lora
     Pellaeum potuisse ducem reor, abdita opertis
     principiis et utroque caput celantia nodo.
     Grande aliquod verbum nimirum diximus, ut se
     inferret nimiis vindex Rhamnusia votis:
     Arsacidae ut quondam regis non laeta triumphis
     grandia verba premens ultrix dea Medica belli
     sistere Cecropidum in terris monumenta paranti
     obstitit et Graio iam iam figenda tropaeo
     ultro etiam victis Nemesis stetit Attica Persis.
     Quae tibi Romulidas proceres vexare libido est?
     In Medos Arabasque tuos per nubila et atrum
     perge chaos: Romana procul tibi nomina sunto.
     Illic quaere alios oppugnatura sodales,
     livor ubi iste tuus ferrugineumque venenum
     opportuna tuis inimicat pectora fucis;
     Paulinum Ausoniumque, viros quos sacra Quirini
     purpura et auratus trabeae velavit amictus,
     non decet insidiis peregrinae cedere divae.
     Quid queror Eoique insector crimina monstri?
     Occidui me ripa Tagi, me Punica laedit
     Barcino, me bimaris iuga ninguida Pyrenaei
     <...>
     moenibus et patrio forsan quoque vestis et oris
     <...>
     quemque suo longe dirimat provincia tractu
     trans montes solemque alium, trans flumina et urbes
     et quod terrarum caelique extenditur inter
     Emeritensis Anae lataeque fluenta Garunnae.
     Quod si intervalli spatium tolerabile limes
     poneret exiguus (quamvis longa omnia credant
     qui simul esse volunt), faceret tamen ipsa propinquos
     cura locos, mediis iungens distantia verbis:
     Santonus ut sibi Burdigalam, mox iungit Aginnum
     illa sibi et populos Aquitanica cura colentes,
     utque duplex Arelas Alpinae tecta Viennae
     Narbonemque pari spatio sibi conserit et mox
     quinquiplicem socias tibi, Martie Narbo, Tolosam.
     Hoc mihi si spatium vicinis moenibus esset,
     tunc ego te ut nostris aptum complecterer ulnis
     afflaretque tuas aures nostrae aura loquellae.
     Nunc tibi trans Alpes et marmoream Pyrenen
     Caesarea est Augusta domus, Tyrrhenica propter
     Tarraco et ostrifero superaddita Barcino ponto:
     me iuga Burdigalae, trino me flumina coetu
     secernunt turbis popularibus otiaque inter
     vitiferi exercent colles laetumque colonis
     uber agri, tum prata virentia, tum nemus umbris
     mobilibus celebrique frequens ecclesia vico,
     totque mea in Novaro sibi proxima praedia pago,
     dispositis totum vicibus variata per annum,
     egelidae ut tepeant hiemes rabidosque per aestus
     aspirent tenues frigus subtile Aquilones.
     Te sine sed nullus grata vice provenit annus:
     ver pluvium sine flore fugit, Canis aestifer ardet,
     nulla autumnales variat Pomona sapores
     effusaque hiemem contristat Aquarius unda.
     Agnoscisne tuam, Ponti dulcissime, culpam?
     Nam nubi certa fides nec commutabilis umquam
     Paulini illius veteris reverentia durat
     quaeque meoque tuoque fuit concordia patri;
     si tendi facilis cuiquam fuit arcus Vlixi
     aut praeter dominum vibrabilis ornus Achilli,
     nos quoque tam longo Rhamnusia foedere solvet.
     Sed cur tam maesto sero tristia carmina versu
     et non in meliora animus se vota propinquat?
     Sit procul iste metus: certa est fiducia nobis,
     si genitor natusque dei pia verba volentum
     accipiat, nostro reddi te posse precatu,
     ne sparsam raptamque domum lacerataque centum
     per dominos veteris Paulini regna fleamus
     teque vagum toto, quam longa Hispania, tractu
     immemorem veterum peregrinis fidere amicis.
     Accurre, o nostrum decus, o mea maxima cura,
     votis ominibusque bonis precibusque vocatus;
     appropera, dum tu iuvenis, dum nostra senectus
     servat inexhaustum tibi gratificata vigorem.
     Ecquando iste meas impellet nuntius aures?
     'Ecce tuus Paulinus adest! Iam ninguida linquit
     oppida Hiberorum, Tarbellica iam tenet arva;
     Ebromagi iam tecta subit, iam praedia fratris
     vicina ingreditur, iam labitur amne secundo,
     iamque in conspectu est, iam prora obvertitur amni
     ingressusque sui celebrata per ostia portus
     totum occursantis populi praevertitur agmen,
     et sua praeteriens iam iam tua limina pulsat!'
     Credimus, an qui amant ipsi sibi somnia fingunt?
     


