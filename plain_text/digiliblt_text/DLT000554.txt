digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vita M. Annaei Lucani

Vacca

Correzione linguistica: Beatrice Strona

Codifica XML: Simona Musso

2012 digilibLT, Vercelli

Fonte: Le vite antiche di M. Anneo Lucano, introduzione e testo
critico a cura di C. Braidotti, Bologna 1972

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Vita M. Annaei Lucani  

M. Annaeus Lucanus patrem habuit M. Annaeum Melam ex prouincia
Baetica Hispaniae interioris Cordubensem equitem Romanum,
inlustrem inter suos, notum Romae et propter Senecam fratrem,
clarum per omnes uirtutes uirum, et propter studium uitae
quietioris, quod sequens magis a turba recedebat, minus latebat.
Matrem habuit et regionis eiusdem et urbis Aciliam nomine, Acilii
Lucani filiam, oratoris operae apud proconsules frequentis et
apud clarissimos uiros non nullius ingenii: adeo non improbandus,
ut in scriptis aliquibus hodieque perduret eius memoria, cuius
cognomen huic poetae inditum apparet. Natus est III Nonas
Nouembris C. Caesare Germanico II L. Apronio Caesiano coss. Sed
in patria sua non ualuit educari, fatorum credo decretis, ut id
ingenium, quod orbem fama sui impleturum cresceret, et in domina
mundi aleretur urbe. Octauum enim mensem agens Romam translatus
est. Ac ne dispar euentus in eo narraretur eius, qui in Hesiodo
refertur, cum opinio tunc non dissimilis maneret, cunas infantis,
quibus ferebatur, apes circumuolarunt osque insedere complures
aut dulcem iam tum spiritum eius haurientes aut facundum et
qualem nunc aestimamus, futurum significantes. <A> praeceptoribus
tunc eminentissimis est eruditus eosque intra breue temporis
spatium ingenio adaequauit, una uero studentes superauit
profectibus. Declamauit et graece et latine cum magna admiratione
audientium. Ob quod puerili mutato in senatorium cultum et in
notitiam Caesaris Neronis facile peruenit et honore uixdum aetati
debito dignus iudicatus est. Gessit auten quaesturam, in qua cum
collegis more tunc usitato munus gladiatorium edidit secundo
populi fauore; sacerdotium etiam accepit auguratus. Equidem
hactenus tempora habuit secunda. Quae sequuntur autem, mutata
inuidia et odio Neronis ipsi exitium, domesticis luctum
miserabilem adtulerunt. Cum inter amicos enim Caesaris tam
conspicuus fieret profectus <eius> in poetica, frequenter
ostendebatur; quippe et certamine pentaeterico acto in Pompeii
theatro laudibus recitatis in Neronem fuerat coronatus et ex
tempore Orphea scriptum in experimentum aduersum conplures
ediderat poetas et tres libros, quales uidemus. Quare inimicum
sibi fecit imperatorem. Quo ambitiosa uanitate, non hominum
tantum, sed et artium sibi principatum uindicante, interdictum
est ei poetica, interdictum est etiam causarum actionibus. Hoc
factum Caesaris iuuenili aestimans animi calore speransque
ultionem a coniuratis in caedem Neronis socius adsumptus est, sed
parum fauste. Deceptus est enim a Pisone et consularibus
aliisque praetura perfunctis inlustribus uiris: dum uindictam
expetit, in mortem inruit. Nam sua sponte coactus uita excedere
uenas sibi praecidit periitque pridie Kal. Maias Attico Vestino
et Nerua Siliano coss. XXVI aetatis annum agens, non sine iactura
utilitatis cum patriae, quae tantam inmature amisit indolem, tum
studiorum quoque. Reliqui enim VII belli ciuilis libri locum
calumniantibus tamquam mendosi non darent, qui tametsi sub uero
crimine non egent patrocinio: in isdem dici, quod in Ouidii
libris praescribitur, potest: ‘emendaturus, si licuisset, erat’.
Exstant eius complures et alii, ut Iliacon, Saturnalia,
Catachthonion, Siluarum X, tragoedia Medea inperfecta, salticae
fabulae XIV et epigrammata, prosa oratione in Octauium Sagittam
et pro eo, de incendio urbis, epistolarum ex Campania, non
fastidiendi quidem omnes, tales tamen, ut belli ciuilis uideantur
accessio.

