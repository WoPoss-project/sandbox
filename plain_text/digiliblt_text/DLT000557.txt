digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Praeceptum de loco communi

Emporius Rhetor

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 564-567
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

{%Locus communis%} est insignis et notabilis facti ad augendum
pertinens executio sive † illud, vel qua summum bonum vel qua
maximum crimen aliquam in se admirationem ipsa novitate
convertat. Aeque enim praedicabilia et infanda commissa, licet
diverso iudicio, simili tamen commutatione mutantur. Sed huius
materiae propositioni hanc primam inesse convenit observationem,
ut factum quod bonum esse videatur, tale omnino ponatur, ut
obnoxium crimini esse non possit, vel quod malum alienissimum a
laude statuatur. Cuius haec tota vis est, ut quod in illa laudari
possit, possit ex contrario non probari. Itaque proponemus hoc
modo factum, quod a reprehensione summotum sit, in virum fortem;
item proponemus quod laudis immune sit, in parricidam; et
utrumque maximum facere dicendo conabimur.

Et quoniam hoc materiae genus vel simplex vel duplex vel
compositum est, quibus gradibus occasiones quaedam dentur augendi
idem, hoc modo deprehendemus. Simplex locus communis est in
sacerdotem pium, duplex in sacerdotem pium templorum plurium,
conpositus in sacerdotem pium templorum plurium, qui sacra aede
flagrante et simulacrum de incendio rapuit, cum oculos
perdidisset. Item in malo facto simplex locus communis est in
veneficam virginem, duplex in veneficam virginem et parricidam,
compositus in veneficam virginem et parricidam, quae aliam
veneficam carminibus suis fecit ardere.

Quibus rebus inspectis cavenda est illa turpissimi vitii
familiaritas, qua communiter auspicamur, id est ut dicamus: ‘Rem
magnam ad vos, iudices, defero, immo nulli alii comparandam’,
vel: ‘Adduco ad vos reum, iudices, omni immanitate ceteros
supergressum’: sed inspiciendi personarum habitus, ut sacerdotis
vittae et infulae et pura vestis, ut viri fortis arma et pulvis
et sudor et sanguis. Et de his omnibus concinna et brevia et,
quod est gratissimum, nova principia accommodanda: quod aeque
praestabunt etiam vultus hominum considerati, ut latronis torva
facies, truces oculi, crinis inmissus, corpus inmane, ut
adulterae proterva lumina, inpudens color, adiumentis pluribus
forma quaesita: praestabunt uniuscuiusque, in quem dicemus,
sectatores et comites, quos adesse credibile est, ut sobrio
continentis, eloquenti disertos, duci milites; contraque
meretrici amatores, luxurioso parasitos, avaro cupidos. Nec minus
officia cuiusque personae dabunt adiumenta principiis, ut si in
philosophum dicamus: ‘non expectat quidem sapiens gratiam nec
desiderat praemia, sed nos praetermittere ea, quae optime meruit,
non oportet’: vel si aliquid, quod orator fecerit, augeamus:
‘notum quidem erat, iudices, quantum esset in eloquentia bonum:
hic tamen probavit artem illam in se summam industriam
continere’: vel ex contrario: ‘nulla quidem gravis poena est
latronis, sed nihilo minus puniendus est’: vel: ‘magnam quidem
scio, iudices, hanc in beneficio suo posuisse fiduciam et sperare
ut in carminum viribus absolutionis suae habeat potestatem, sed
tanto magis inmanitas illius opprimenda est.’

Post quae sequentur divisiones loci a consilio, a facto, a
conparatione, ab eventu, distributo quidem illo singulari et
praestantissimo ordine trium temporum, praeteriti, praesentis,
futuri. Nam et in eo gradu, qui {%a consilio%} vocatur quique id
agit, ut cogitatio exprimatur quae praecesserit factum,
praeteritum tempus attingitur; et in eo, qui {%a facto%}
nominatur quique id laborat, ut velut coram res oculis audientium
subiciatur, vis temporis praesentis impletur, et in eo, cui
nomen est {%a comparatione%}, aeque praesens tempus efficitur.
Nam locus ultimus ipso eventus vocabulo futura testatur.

Sit igitur exempli loco divisio loci communis in iuvenem bonum
regem. Dicemus enim {%a consilio%}, illum a ceterorum iuvenum
more digressum aetatis suae indolem non malis artibus et
libidinibus dedisse, sed ea statim gravitate vixisse, ut seniores
quoque anteiret industria dignusque regno videretur adulescens:
quae quam copiose dicere liceat satis clarum est. Item {%a
facto%}, cuius haec, ut proxime diximus, tota vis est, ut quandam
faciem negotii praesentis inducat, dicemus, florere rem
publicam, cives in statu beatissimo constitutos; adiciemus etiam
illud: ‘intuemini parumper faciem civitatis, considerate universa
supra votum omnium defluentia’, et reliqua, quibus potest
descriptioni huic cumulus accedere. A vero {%comparatione%}
sumemus hoc modo, maiora cum minoribus conferendo et sic ea, quae
extollimus, sublimiora faciendo: ‘Quod si iste esset tantum
continens in iuventa, mirum putaremus, si nihil aliud quam manu
strenuus, gratularemur, si denique in regia potestate vitiis
mediocribus uteretur, praedicabilis haberetur: cum vero non uno
aliquo bono praeditus sit, sed plenus universis virtutibus ac ne
minima quidem morum labe culpandus, faciatque tantum, quantum vix
faceret, quem iam aetatis maturitas roborasset, qua tandem
admiratione cumulandus est!’

Iam {%ab eventu%} prompta pars est, tametsi culpa dicentium et
ipsa vulgaris est, cum ita dicitur: ‘quam ob rem, iudices, huic
praemia digna decernite, si sequi ceteros eiusdem vultis
exemplum.’ Itaque sic potius pars ista tractanda est, ut in illa
rebus magis quam personis simus adiuncti: ‘Quae autem abhinc bona
etiam in posteros propagata conspicio! quam tranquillitatem,
quod otium, quam fiduciam securitatis aeternae!’ Quoniamque et
hoc ipsum videri obvium potest, hunc locum iis, quae aliter
essent eventura, tractemus hoc modo: ‘Quod si iste se nobis non
eius modi principem praestitisset, quam superbiam, quos fastus et
mixta libidini supplicia pateremur?’

Et ne malorum quoque facinorum exsecutionem praeterisse videamur,
sit exemplo locus communis in virginem parricidam, in quam a
consilio licet dicere: ‘ubi sunt illi virginum mores, qui contra
oculos adlevare et libere loqui verebantur et aliquid vel
innocenter audire?’ Licet et a facto inducere caesum ferro a
filia patrem, cum is mortem minime vereretur, et tam gravi
vulnere esse traiectum, ut illud vix credi possit virgo fecisse.
Item promptum est a conparatione subiungere: ‘ne verbo quidem
licitum violare pietatem, ne obsequium quidem parentibus
denegare; iam in eum qui genuit, verberibus uti, proximum
parricidio est: quod igitur est crimen occidere?’ Item:
‘Parricidium in viro quoque et in eodem iuvene intolerabile
fuisset, quamquam illum et fervor aetatis et luxuriae appetentia
et novissime fiducia virium in facinus coegisset: virginem vero,
quae nondum fuerit matura coniugio, cuius manus nihil aliud quam
pensa decuissent, ferrum et parricidium non refugisse habendum in
maiore prodigio, quam est ipsum parricidii nomen.’ Aeque et
eventus locus dici potest: ‘Quid autem, si solverit haec pudorem,
† sicut viro in muliebrem transierit audaciam, nonne ipsum
virum, nonne si quos habuerit liberos trucidabit et reducet in
praesens saeculum exemplum horribilium fabularum?’ Mihi enim
videtur conparationis et eventus loco posse misceri narrativum
aliquod exemplum vel historicum, dummodo ab his locis iterum ad
speciem revertamur.

