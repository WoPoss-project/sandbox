digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Praeceptum demonstratiuae materiae

Emporius Rhetor

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 567-570
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PRAECEPTVM DEMONSTRATIVAE MATERIAE.  

{%Demonstrativa%} materia, quae vulgo laudativa dicitur, non
solum in praedicatione hominis alicuius aut rei, sed etiam in
reprehensione consistit, unde conpetentius multo demonstrativa
dicetur, cum eadem aliquis saepe culpabitur. Quantum enim inter
eos convenit, qui praecepta dicendi probatissime consecuti sunt,
non potest videri demonstrativa materia, nisi quae talis sit, ut
ex ea ex diverso vel vituperari possit aliquis vel praedicari.

Itaque verbi causa demonstrativa materia erit in Tullium vel in
Caesarem, quoniam utrumque eorum et laudare promptum est et
reprehendere. At vero in hominem pium, in virum fortem, in eum
qui sit continens dicere, demonstrativa non erit, quia haec ex
contrario carent crimine: eritque potius communis locus, qui
imperitorum maxima pravitate tantummodo in accusatione
conponitur. Idem enim et in bonis actionibus augendis et in malis
est constitutus, si modo ipsae per naturam aut tantummodo
praedicandae sunt aut tantummodo non probandae. Nam sicut in
hominem pium, in virum fortem communi loco perorabitur, quae omni
a vituperatione semota sunt, ita dicetur in praedonem,
veneficam, parricidam, quae contra omni a laude diversa sunt. Sed
quoniam demonstrativae materiae appellatio iam inveterata
ignoratione sublata est, proponenda mihi haec exercitationis
videtur species, quae electa est in quacumque persona, id est, ut
dicatur aut laus ipsius aut vituperatio.

Laudatur autem aliquis aut reprehenditur ex his quae sunt ante
ipsum, quae in ipso quaeque post ipsum. Ante ipsum, ut genus et
patria et parentes et propinqui: in ipso, ut nomen, ut educatio,
ut institutio, ut corporis species, ut ordo factorum: post eum,
ut ipse exitus vitae, ut existimatio mortuum consecuta.

Itaque si dicemus in Caesarem, laudabitur a genere, quod Romanus,
quod patricius fuerit, quod usque ab Aeneae et Iuli gente
descenderit: vel reprehendetur, quod nihil ad laudem attineat
illius, si urbe magna aut genere nobili procreatus sit, cum
originem suam vitae flagitiis inquinaverit: quamquam mihi videtur
haec tota mentio generis parcius esse agenda, cum in cuiusquam
potestate non sit, quem ad modum natus sit, sed usurpanda potius
ex intervallo et pro opportunitate. Alioquin et hoc vitium
contrahemus, ut in diversis materiis uniformiter auspicemur. Exim
nomen tractabitur, quod Iulius a familiae suae principe ipso
Iulo sit nominatus, aut Caesar ex eo quod uni maiorum suorum idem
nomen ascitum sit, occiso in acie elephanto, qui Caesar
vocabatur: vel contra inridebitur tam vanae appellationis
adsumptio, quando aeque sit nomen hoc totum falsum, ferum,
abortivum, cum et ipsi, qui defunctarum matrum uteris exsecantur,
caesares nominentur: sed hoc ipsum omne nimium remotum est ac
paene ridiculum et tale certe, ut raro personae deprehendantur,
in quibus causas nominum eruere possimus. Ac si quid est, quod de
Cicerone, de Caesare, de Servilio forte dicatur, nescio quid
praebeat disputationis nomen Numae, Gracchi, Pisonis, Cethegi.
Sequitur educatio, quam hoc pacto proferemus in Caesare, ut
illum, cum esset puer relictus a mortuo patre, dicamus cum matre
vixisse, quae in eo hoc diligentior ac severior fuerit, quod in
illa sola manserit etiam patris officium: aut ex contrario non
probabimus educationem in contubernio mulieris et matris, utraque
re parum firmam, et sexu et adfectu. Laudabitur idem ab
institutione: quam plurimam in facundia et dicendi studio fuisse
probet † et prima paupertas et gloria et forensis praestantia
consecuta: itemque culpabitur, quod adeo non adeptus sit famam
oratoriae facultatis, ut eum Graecae exercitationis expertem
fuisse manifestum sit. Hinc forma corporis praedicabitur tamquam
eminens et decora: hinc dicetur eiusdem bonum pudicitiae
prostitutione violatum, quam Nicomedi subiecerit Bithyniae regi.

Tum facta omnia quaecumque poterunt in partem utramque ducentur.
Dicetur accusatione Dolabellae magnam famam eloquentiae
consecutus: negabitur eandem meruisse, cum is, quem accusabat,
evaserit. Dicetur honoribus per ordinem functus esse: intendetur
et quaesturam cruentam egisse et praeturam turbulentam, adeo ut
senatus consultis notaretur. Dicetur consul fuisse popularis et
benignus in plebem, qui etiam agros putaverit dividendos: idem et
cum collega dissensisse et hostiliter usus in eundem et contra
morem maiorum in perferendis suis actionibus perseverasse.
Gessisse illum bella magnifica pertinebit ad laudem, Gallias
subegisse autem ideo ipsi obicietur, quod easdem provincias non
civili modo nec more maiorum decerni sibi per quinquennium
elaboraverit, et quod tempore potius quam virtute superaverit.
Bellum civile quod gesserit, inimicis illius obicietur; clementia
vero eius in eodem ideo memorabitur, ut appareat illum minime
arma voluisse: contra nullam umquam causam tam magnam, quae illum
impellere ad bellum civile debuerit: ut maxime in eo lenior
fuerit, non posse videri bellum clemens esse, quod tale sit. Mors
quoque atrox et impia et tamquam ipsis rebus humanis luctuosa,
et tamen ex hoc honesta dicetur, quod sit occisus in curia et
manibus senatorum: ex diverso, hostem humani generis et tyrannum
civitatis dignum sceleribus suis tulisse supplicium, multis
vulneribus trucidatum et in ipsa Pompeia curia tamquam Pompei
manibus immolatum. Post eum vero declarabitur quam commota illius
morte res publica, quam plane status civitatis eversus, quam
denique ipsis percussoribus suis malo fuerit illud parricidium
peregisse: item contra, usque eo illius exitum fuisse optabilem
civitati, ut paene placuerit eiusdem acta rescindi et hostem
iudicari, qui eadem tuebatur. Ad hoc felicitas, quae in illo
potest facile laudari, extenuabitur eo, quod liberos non
habuerit.

{%Demonstrationes%} vero urbium locorumque iam non
demonstrationes, sed {%topographiae%} a plurimis existimantur:
itemque laudationes philosophiae et matrimonii et amicitiae
ethicae esse creduntur: ‘an studendum sapientiae, an ducenda
uxor, an adpetendae amicitiae.’ Iam vero laudes deorum hymni et
paeanes quibusdam nuncupantur, sed certe non sunt
demonstrationes, quando sacrilegii genus sit in reprehendendis
dis exercere facundiam. Facile est elementa laudare, sed absurdum
est reprehendere; nam si caelum aut terram aut ignem vituperare
conemur, ea ipsa, per quae vivimus, non probabimus. In fontes
vero et germina et flumina et arbores et armenta dicere iucunda
quidem, sed parum ampla materia est et a foro, cui praeparamur,
aliena: in quo cum semper nobis aut reprehendenda aut laudanda
persona sit, id agere debemus, ut eius dictionis usum
exercitatione capiamus. Mea tamen opinione, ut hoc materiae genus
non nimis usurpandum est, ita nec omnino vitandum; recipit enim
in scholis imitatio veritatis stilum generis licentioris. Si
igitur aliquando in horum aliquid tale dicemus, auctorem pro
genere ponemus. Nullus tamen aut certe parvus adfectus in
demonstrativa deprehendetur. Nam si in eum, quem praedicabimus,
aliquid pro ipsius miseratione dicemus, id agemus, quod minime
necessarium est. At vero cum aliquem reprehendemus, miserum illum
fuisse firmabimus multoque facilius commotione aliqua mentis
utemur. Nam parentes miserabimur, qui tam turpem genuerint, et
illos, apud quos aliquis tam malus vixerit. Adiciunt quidam in
personae partibus sexum aut aetatem, quae non multum per se in
omnibus valent, nisi factum aliquod accedat, quod illi sit
adiunctum. Itaque sicut in Hercule, in Catone potest pueritia
laudari, in qua virtutum suarum rudimenta conlocarunt, sicut in
Nestore, in Priamo senectus, quos a bello nec anni ultimi
semoverunt, sicut in Penthesilea, in Didone, in Camilla, in
Cloelia, in Lucretia valet locus sexus, quod illius infirmitatem
factis fortioribus supergressae sint: ita in ceteris personis,
quae sunt dissimiles, non valebunt.

