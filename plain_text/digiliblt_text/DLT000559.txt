digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Praeceptum deliberatiuae

Emporius Rhetor

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 570-574
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PRAECEPTVM DELIBERATIVAE.  

{%Deliberatio%} est, sicut M. Tullio placet, genus causae tertium
substantiae oratoris adpositum: si quidem universam rhetoricam
in tria causarum genera partitus est: {%laudativum%},
{%deliberativum%}, {%iudiciale%}, quae Graeci ἐγκωμιαστικόν,
συμβουλευτικόν, δικανικόν nominant.

Deliberaliones aut simplices sunt aut ex incurrenti aut
comparativae. Simplices, ut si deliberent Scythae urbes condere:
ex incurrenti, ut si deliberent Scythae urbes condere, cum
pestilentia laborarent: comparativae, ut si deliberent Scythae,
cum pestilentia laborarent, utrum urbes instituant an sedes novas
quaerant: quod genus deliberationum saepe non solum duplici, sed
et triplici et multiformi ratione subsistit, ut cum deliberat
Pompeius acie Pharsalica victus, Africam an Parthiam an Aegyptum
petat.

Locos autem, per quos deliberativa tractetur, frustra quidam
maiore quam ratio desiderat numero augere voluerunt, si quidem in
suadendo vel in dissuadendo duodecim veluti elementa, id est, ut
Graeci appellant, στοιχεῖα consideranda esse dixerunt:
legitimum, iustum, aequum, conveniens, honestum, utile,
religiosum, pium, civile, facile, possibile, necessarium. Quae
universa nominum multitudo verum spectantibus duobus tantummodo
locis, honesto et utili, aut, ut plurimum ab his, quibus omnia
continentur subiecta, species tamquam genera distinguas, quattuor
locis, id est honesto et utili, aequo et facili continetur.
Honestati enim subiacet religiosum et pium, utilitati conveniens
et civile, aequitati legitimum et iustum, facultati possibile et
necessarium: quamquam Stoici ne duo quidem illa, id est honestum
et utile, existimant separanda, qui nihil esse utile nisi quod
honestum, nihil inutile nisi quod turpe definiunt. Sed quoniam
nobis omisso illo rigore philosophiae in consiliis dandis
civiliter disputandum est, proposita deliberatione, quid
potissimum in ea tractandum sit, incipere definire debemus.

Deliberandi enim quinque rationes sunt, sicut in primo de
officiis libro ad filium scribit orator. Vna est, cum quaeritur
utile an inutile sit, altera, cum ambigitur honestum an turpe
sit, tertia, cum inter duo utilia, quarta, cum inter duo honesta
dubitatio est, quinta, cum ex una parte consilii honestas, ex
diversa pugnat utilitas. Ex quibus illae primae quattuor partes
difficile in ulla oratione suasoria separata sui ratione
tractantur. Quippe etiam, cum plurimum quaeri videtur utilitas,
ut si deliberet Scipio exercitum in Africam classe transvehere,
tamen ex parte aliqua observatur et honestas, cum relinquere
vastandam hostibus Italiam et Hannibalis declinare praesentiam
inreligiosum esse ac turpe dicatur. Et cum fere causam
deliberandi honestatis respectus induxit, ut si deliberet Cato
victis partibus mori, non potest a consilio eius utilitatis
tractatus prorsus excludi, cum et servare se patriae talem virum
et non destruere domum ac liberos utile disputetur. Sed tamen id
quod plurimum in praesenti deliberatione valeat, sedulo
adnotandum est, ut ad vitationem eius aut appetitionem
deliberantis animum trahamus; necesse est enim, quae causa
praecipue dubitantem movet, eius aut cohortatione aut
dehortatione ducatur.

Si igitur quod sit utile suadeamus, id quidem praecipue
firmabimus, sed nihilo minus probato utili etiam honestum id esse
cum subiacentibus honesto partibus adseverabimus: et contra, si
pro honestate dicemus, prius honestatis ipsius adsertione
tractata etiam utile id quod suadeamus demonstrare temptabimus;
nam facultas semper utilitatem sequitur, aequitas honestatem. Sed
haec quidem quasi ad fundamenta iacienda, quibus innitatur
oratio, antequam arripiamus stilum vel meditationem ingrediamur,
prospicere ac definire debemus. Principiis deinde vel brevibus,
sicut ipsi Tullio placet, vel nullis plerumque factis (sunt enim,
ut ait, qui deliberant, sua causa parati), narratione etiam aut
omnino praetermissa (quoniam narratio aut praeteritarum rerum est
aut praesentium, suasio autem futurarum aut admonendi causa,
maxime si quid populo suadeatur) {€aut€} breviter strictimque
decursa, sicut de imperio Gnaei Pompei eiusdem demonstrat oratio,
gradus, per quos eundum sit, scire conveniet. Sunt autem hi
gradus quinque: generalis, proprius, personalis, causalis,
coniecturalis. {%Generalis%} est, in quo veluti summatim
delibatis partibus, quas causa conplectitur, sine manifesta
ipsarum commemoratione disserimus: {%proprius%} est, qui
tractatur ex facto: {%personalis%}, qui ex ipsius deliberantis
vel de quo deliberatur fortuna vel moribus ducitur: {%causalis%},
in quo id ipsum, ad quod sententia nostra dirigitur, quale sit
explicatur; {%coniecturalis%}, quo eventus hanc aut illam
sententiam secuturus ostenditur.

Sed ut proposito deliberationis exemplo magis eluceat,
quemadmodum generalis quaestio deprehendatur, posita sit
deliberatio Lucretiae, an propter inlatum sibi stuprum semet
occidat. Sepone quod est in causa proprium, id est factum, vim
scilicet inlatam pudicitiae; item segrega personam, hoc est
Lucretiam et regis filium, sepone causam, id est ipsam rem, quam
deliberet adgredi, id est voluntariam mortem, et ex his singulis
decerpe generalem. Est autem generale stupri, contumelia et
iniuria; multae sunt enim species infamiae et iniuriae
subiacentes, ut inlata manus, abrepti liberi, inrogata debilitas
atque his similia. Lucretiae autem et Sexti Tarquini generale
est, femina nobilis et adulescens potens; quippe multae nobiles
sunt, multi potentes. Sed et mortis voluntariae generale est
atrox et difficile consilium et sine ulla exceptione praeceps
impetus indignationis; sub hoc enim animi motu et Medea de
parricidio cogitat et Aiax de caede Agamemnonis atque Vlixis. Et
porro multi accepta ignominia diversa ineunt, sed generaliter
tamen extrema consilia. Haec igitur ex facto et persona delibata
generalia coniunge in unam sententiam quaestionis, et fiet
huiusmodi generalis quaestio: ‘an ob inlatam sibi contumeliam
atque iniuriam femina nobilis et pudica, cum se in auctorem
doloris sui ob ipsius potentiam aliter non possit ulcisci, nihil
non debeat pro satisfactione sui doloris audere’: vel e diverso:
‘an ulla tanta sit iniuria vel contumelia, ut sapienti feminae
sine respectu sui deliberandum sit’. Observare sane in generali
quaestione debebimus, ut eam quam brevissime conprehendamus,
quoniam ista communia, quae in multas deliberationes cadunt,
minus valida sunt quam propria causarum, in quibus multo magis
nos conveniet immorari: ad quae descendere post generalem gradum
hoc modo oportebit, ut reddamus proprium quod seposueramus, id
est, ut fiat huiusmodi quaestio: ‘An, cum tam gravis contumelia
et iniuria inrogata sit, ut pudicitia, qua nihil est prope
carius, alienae sit inpotentiae violata ludibriis, et ob hoc
ipsum violata, quod eius gloriae invideretur, non sit ferendus
dolor’: vel contra: ‘an tolerabilis sit iniuria pudicitiae, cum
sufficiat castitati bona conscientia, nec libidini possit
adscribi, quod acciderit invitae’. Deinde similiter redde
personam, quam summatim in generali parte tractaveras, ut dicatur
hoc modo: ‘An Romana mulier et Lucretia, Tricipitini filia, quae
virilem animum etiam in muliebri figura gerat quaeque omnes
feminas et castitate et omni morum sanctitate superaverit, vim
sibi a filio regis inlatam ferre non debeat’: vel e diverso: ‘an
id ipsum congruat constantiae eius atque animi magnitudini,
aequiore animo pati iniuriam sceleris alieni, praesertim cum
nihil voluntate, sed omnia accidisse necessitate declaret illius
impotentia, qui temeraverit castitatem’. Post quae redde causam,
id est consilii speciem suis viribus et proprietate manifestam,
ut expositis per superiores gradus, quae incitaverint animum vel
mitigaverint, tum demum adgrediaris ipsum illud, de quo
deliberatur: ‘an tantae contumeliae tali feminae ab huiusmodi
auctore factae nullum sit aliud vel perfugium vel solacium quam
mors voluntaria’. Quo loco est rursum generaliter dicendum,
mortem aut omnino bonum esse aut certe malum non esse, et vitam
non nisi salva honestate esse ducendam, et specialiter multas hoc
fortes et nobiles feminas dedisse gloriae suae, ut iniuriam aut
infamiam morieodo vitarent, et verendum non esse, ne tanti mulier
animi temptata morte deficiat; adicienda etiam descriptio mortis
ipsius, in qua vulnus non quasi feminea manu factum cruentumque
telum populus ipse Romanus cum admiratione visurus sit: at ex
altera parte, etiam si intolerabilis illic iniuria sit, etiam si
Lucretiae praeter ceteras non ferenda, posse tamen eam aliter
vindicari; mortem vero, ultimum malum et natura a petitione
humanae mentis alienum et ab ipsis quodammodo etiam diis
inmortalibus adcelerari vetitum et certe hoc minus de femina
quamvis fortissima exigendum, quo magis sexus iste remotus a
ferro est, eo minus esse sumendam, praesertim cum verendum sit,
ne coepto vulnere non perseveret, ne infirmiorem ad perniciem
suam reddat animum bona conscientia, et facilius sit ut
pertinacius in necessitate meriti inpudica moriatur. Iam
coniecturalis gradus utrumque ex his, quae secutura videntur, hac
ratione conplectitur: ‘an, si se interfecerit mulier tantae
familiae, tantae pudicitiae, vindictam ex indignatione publica
consecutura sit, nec populus Romanus superbos reges sit passurus
ulterius, atque hoc inmortalis Lucretiae futura sit gloria, quae
non solum pudicitiam fortiter vindicasse, sed etiam patriae
libertatis causam tribuisse videatur’: aut ex repugnante
sententia: ‘an, si se interfecerit, occasionem malis
interpretationibus relictura sit, ut paenitentia stupri sponte
tolerati ad mortem confugisse videatur, cum facilius in defunctam
possint falsa confingi; et an multo magis incitatura sit et
patris animum et mariti ad fortius aliquid in vindictam doloris
audendum, cum praesentia sua et perseverantibus lacrimis ac
luctibus plus ad inflammandam indignationem adfectus et
adsiduitatis habitura sit’. Haec igitur in simplicibus et ex
incurrenti deliberativis dividendi ratio sufficiet. In
comparationis autem vicissim per singulos gradus utrarumque
partium intentiones ac depulsiones alternare debebimus.

In omni autem deliberativa id potissimum custodire debebimus, ut
his, quibus consilium demus, etiam si detestabilia cogitent, sine
convicio ac sine execratione dicamus, si quidem nemo
consiliarium de populo advocat nec sibi vere aut benigne suaderi
putat, nisi in ipsa oratione suadentis veluti consulentem sibi
benevolentiam recognoscat.

