digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vita Vergilii

Phocas

Correzione linguistica: Chiara Miglietta

Codifica XML: Simona Musso

2014 digilibLT, Vercelli

Fonte: Vitae Vergilianae antiquae, recc. G. Brugnoli et F. Stok,
Romae 1997, pp. 159-169.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 VITA VIRGILII INCIPIT A FOCA GRAMMATICO VRBIS ROMAE VERSIBVS
EDITA.  

 Praefatio  



     O uetustatis memoranda custos,
     regios actus simul et fugaces
     temporum cursus docilis referre,
     aurea Clio,
     




     tu nihil magnum sinis interire,
     nil mori clarum pateris, reseruans
     posteris prisci monumenta saecli
     condita libris.
     




     Sola fucatis uariare dictis
     paginas nescis, set aperta quicquid
     ueritas prodit, recinis per aeuum
     simplice lingua.
     




     Tu senescentes titulos auorum
     flore durantis reparas iuuentae,
     militat uirtus tibi, te notante
     crimina pallent.
     




     Tu fori turbas strepitusque litis
     effugis dulci moderata cantu,
     nec retardari pateris loquellas
     compede metri.
     




     His faue dictis! retegenda uita est
     uatis Etrusci modo, qui perenne
     Romulae uoci decus adrogauit
     carmine sacro.
     


 Vita Vergilii  

     Maeonii specimen uatis ueneranda Maronem
     Mantua Romuleae generauit flumina linguae.
     quis facunda tuos toleraret Graecia fastus,
     quis tantum eloquii potuisset ferre tumorem,
     aemula Vergilium tellus nisi Tusca dedisset?
     huic genitor figulus Maro nomine, cultor agelli,
     ut referunt alii, tenui mercede locatus,
     sed plures figulum. quis non miracula rerum
     haec stupeat? diues partus de paupere uena
     enituit: figuli suboles noua carmina finxit.
     mater Polla fuit Magii non infima proles,
     quem socerum probitas fecit laudata Maroni.
     haec cum maturo premeretur pondere uentris,
     ut solet in somnis animus uentura repingens
     anxius e uigili praesumere gaudia cura,
     Phoebei nemoris ramum fudisse putauit.
     o sopor indicium ueri! nil certius umquam
     cornea porta tulit. facta est interprete lauro
     certa parens onerisque sui cognouerat artem.
     consule Pompeio uitalibus editus auris
     et Crasso tetigit terras quo tempore Chelas
     iam mitis Phaethon post Virginis ora receptat.
     infantem uagisse negant. nam fronte serena
     conspexit mundum, cui commoda tanta ferebat.
     ipse puerperiis adrisit laetior orbis:
     terra ministrauit flores et munere uerno
     herbida supposuit puero fulmenta uirescens.
     praeterea, si uera fides, set uera probatur,
     laeta cohors apium subito per rura iacentis
     labra fauis texit dulces fusura loquellas.
     hoc quondam in sacro tantum mirata Platone
     indicium linguae memorat famosa uetustas.
     set Natura parens properans extollere Romam
     et Latio dedit hoc, ne quid concederet uni.
     insuper his genitor, nati dum fata requirit,
     populeam sterili uirgam mandauit harenae,
     tempore quae nutrita breui, dum crescit, in omen
     altior emicuit cunctis, quas auxerat aetas.
     haec propter placuit puerum committere Musis
     et monstrare uiam uicturae in saecula famae.
     tum Ballista rudem lingua titubante receptum
     instituit primus, quem nox armabat in umbris
     grassari solitum: crimen doctrina tegebat.
     mox patefacta uiri pressa est audacia saxis.
     incidit titulum iuuenis, quo pignera uatis
     edidit. auspiciis suffecit poena magistri:


     ʻMonte sub hoc lapidum tegitur Ballista sepultus:
     nocte die tutum carpe uiator iter.ʼ
     


     nos tamen hos breuius, si fas simulare Maronem:


     ʻBallistam sua poena tegit, uia tuta per umbras.ʼ
     




     [ʻHic Ballista iacet: certo pede perge uiator.ʼ]
     




     [ʻCarcere montoso clausus Ballista tenetur:]
     [securi fraudis pergite nocte uiriʼ]
     




     [ʻQuid trepidas tandem gressu pauitante uiator?:]
     [nocturnum furem saxeus imber habet.ʼ]
     




     [ʻBallistae uitam rapuit lapis: ipse sepulcrum]
     [intulit. umbra nocens pendula saxa tramit.ʼ]
     




     [ʻCrimina latronis dignissima poena coercet:]
     [duritiam mentis damnat ubique lapis.ʼ]
     


     hinc culicis tenui praelusit funera uersu:


     ʻParue culex, pecudum custos tibi tale merenti
     funeris officium uitae pro munere reddit.ʼ
     


     tum tibi Sironem, Maro, contulit ipsa magistrum
     Roma potens, proceresque suos tibi iunxit amicos:
     Pollio Maecenas Varus Cornelius ardent,
     te sibi quisque rapit, per te uicturus in aeuum.
     Musa refer quae causa fuit componere libros.
     sumpserat Augustus rerum moderamina princeps.
     iam necis ultor erat patriae, iam caede priorum
     perfusos acies legitur uisura Philippos.
     Cassius hic Magni uindex et Brutus in armis
     intereunt. uictor nondum contentus opimis
     emeritas belli spoliis ditasse cohortes
     proscripsit miserae florentia rura Cremonae,
     totaque militibus pretium concessa laborum
     praeda fuit. uiolenta manus bacchata per agros.
     non flatus non tela Iouis non spumeus amnis
     non imbres rapidi quantum manus impia uastant.
     Mantua, tu coniuncta loco, sociata periclis:
     non tamen ob meritum miseram uicinia fecit.
     iam Maro pulsus erat, set uiribus obuius ibat
     fretus amicorum clipeo, cum paene nefando
     ense perit. quid dextra furis? quid uiscera Romae
     sacrilego mucrone petis? tua bella tacebit
     posteritas ipsumque ducem nisi Mantua dicat!
     non tulit hanc rabiem doctissima turba potentum.
     itur ad auctorem rerum: quid Martius horror
     egerit, ostendunt, qui tam miseranda tulisset.
     Caesaris huic placido nutu repetuntur agelli.
     his auctus meritis cum digna rependere uellet,
     inuenit carmen, quo munera uincere posset:
     praedia dat Caesar, quorum breuis usus habendi:
     obtulit hic laudes, quas saecula nulla silescunt.
     pastores cecinit primos: hoc carmine consul
     Pollio laudatur ter se reuocantibus annis
     composito. post haec ruris praecepta colendi
     quattuor exposuit libris, et commoda terrae
     edocuit geminis anno minus omnia lustris.
     inde coturnato Teucrorum proelia uersu
     et Rutulum tonuit: bissena uolumina sacro
     formauit donata duci trieteride quarta.
     sed loca quae uulgi memorauit tradita fama
     aequoris et terrae statuit percurrere uates,
     certius ut libris oculo dictante notaret.
     pergitur. ut Calabros tetigit, liuore nocenti
     Parcarum uehemens laxauit corpora morbus.
     hic ubi languores et fata minacia sensit,
     [...]
