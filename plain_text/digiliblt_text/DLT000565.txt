digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vita Vergilii

Seruius

Correzione linguistica: Chiara Miglietta

Codifica XML: Nadia Rosso

2015 digilibLT, Vercelli

Fonte: Vitae Vergilianae antiquae, recc. G. Brugnoli et F. Stok,
Romae 1997, 143-157.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

In exponendis auctoribus haec consideranda sunt: poetae uita,
titulus operis, qualitas carminis, scribentis intentio, numerus
librorum, ordo librorum, explanatio. Vergilii haec uita est.
Patre Vergilio matre Magia fuit. Ciuis Mantuanus, quae ciuitas
est Venetiae. Diuersis in locis operam litteris dedit; nam et
Cremonae et Mediolani et Neapoli studuit. Adeo autem
uerecundissimus fuit, ut ex moribus cognomen acciperet; nam
dictus est Parthenias, omni uita probatus. Vno tantum morbo
laborabat; nam inpatiens libidinis fuit. Primum ab hoc distichon
factum est in Ballistam latronem:



     Monte sub hoc lapidum tegitur Ballista sepultus:
     nocte die tutum carpe uiator iter.
     


Scripsit etiam septem sine octo libros hos: Cirin Aetnam Culicem
Priapeia Catalepton Epigrammata Copam Diras. Postea ortis bellis
ciuilibus inter Antonium et Augustum, Augustus uictor
Cremonensium agros, quia pro Antonio senserant, dedit militibus
suis, qui cum non sufficerent, his addidit agros Mantuanos,
sublatos non propter ciuium culpam, sed propter uicinitatem
Cremonensium, unde ipse in Bucolicis:

     Mantua uae miserae nimium uicina Cremonae.
Amissis ergo agris Romam uenit et usus patrocinio Pollionis et
Maecenatis solus agrum, quem amiserat, meruit.

Tunc ei proposuit Pollio ut carmen bucolicum scriberet, quod eum
constat triennio scripsisse et emendasse. Item proposuit Maecenas
Georgica, quae scripsit emendauitque septem annis. Postea ab
Augusto Aeneidem propositam scripsit annis undecim, sed nec
emendauit nec edidit, unde eam moriens praecepit incendi.
Augustus uero, ne tantum opus periret, Tuccam et Varium hac lege
iussit emendare, ut superflua demerent, nihil adderent tamen,
unde et semiplenos eius inuenimus uersiculos, ut 'hic cursus
fuit' et aliquos detractos, ut in principio; nam ab 'armis ' non
coepit, sed sic:



     Ille ego, qui quondam gracili modulatus auena
     carmen, et egressus siluis uicina coegi,
     ut quamuis auido parerent arua colono,
     gratum opus agricolis, at nunc horrentia Martis
     arma uirumque cano
     


et in secundo hos uersus constat esse detractos:



     aut ignibus aegra dedere.
     Iamque adeo super unus eram, cum limina Vestae
     seruantem et tacitam secreta in sede latentem
     Tyndarida aspicio; dant clara incendia lucem
     erranti passimque oculos per cuncta ferenti.
     Illa sibi infestos euersa ob Pergama Teucros
     et Danaum poenam et deserti coniugis iras
     praemetuens, Troiae et patriae communis Erinys,
     abdiderat sese atque aris inuisa sedebat.
     Exarsere ignes animo; subit ira cadentem
     ulcisci patriam et sceleratas sumere poenas.
     'scilicet haec Spartam incolumis patriasque Mycenas
     aspiciet, partoque ibit regina triumpho,
     coniugiumque domumque patres natosque uidebit,
     Iliadum turba et Phrygiis comitata ministris ?
     Occiderit ferro Priamus? Troia arserit igni?
     Dardanium totiens sudarit sanguine litus?
     Non ita. Namque etsi nullum memorabile nomen
     feminea in poena est, habet haec uictoria laudem.
     Extinxisse nefas tamen et sumpsisse merentis
     laudabor poenas, animumque explesse iuuabit
     † ultricis famam et cineres satiasse meorum '.
     Talia iactabam et furiata mente ferebar,
     cum mihi se non ante [alias]
     


[Periit autem Tarenti in Apuliae ciuitate. Nam dum Metapontum
cupit uidere, ualetudinem ex solis ardore contraxit. Sepultus est
autem Neapoli, in cuius tumulo ab ipso compositum est disticon
tale:]



     [Mantua me genuit, Calabri rapuere, tenet nunc]
     [Parthenope. Cecini pascua, rura duces]
     


