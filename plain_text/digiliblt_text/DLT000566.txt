digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Mythographus Vaticanus II



Correzione linguistica: Beatrice Strona

Codifica XML: Nadia Rosso

2018 digilibLT, Vercelli

Fonte: Mythographi Vaticani I et II, cura et studio P. Kulcsar
Turnhout 1987.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 VNDE VOCETVR FABVLA  

Fabulas poete a fando nominauerunt, quia non sunt res facte sed
tantummodo loquendo ficte, que ideo sunt inducte ut fictorum
mutorum animalium inter se colloquio imago quedam uite hominum
nosceretur. Has primus inuenisse traditur Alcimon Crotoniensis
appellanturque Esopice quia is apud Frigias in hac re poluit.
Sunt autem fabule aut Esopice aut Lybistice. Esopice sunt cum
animalia muta inter se sermocinasse finguntur uel que animam non
habent ut urbes, arbores, montes, petre, flumina; Lybistice autem
dum hominum cum bestiis aut bestiarum cum hominibus fingitur
uocis esse commercium. Fabulas poete quasdam delectandi causa
finxerunt, quasdam ad naturas rerum, nonnullas ad mores hominum
interpretati sunt. Delectandi causa fictas ut eas quas uulgo
dicunt uel quales Plautus et Terentius composuerunt, ad naturam
rerum fabulas fingunt ut Vulcanus claudus, quia per naturam
nunquam rectus est ignis, ut illa triformis bestia: {€Prima leo,
postrema draco, media ipsa Chimera€}, id est caprea, etates
hominum per eam uolentes distinguere, quarum ferox est et horrens
prima adolescentia ut leo, dimidium uite tempus lucidissimum ut
caprea eo quod acutissime uideat, tunc fit senectus casibus
subiacens inflexis ut draco, sic et Ippocentauri fabulam esse
confictam, id est hominem equo mixtum, ad exprimendam humane uite
uelocitatem quia equum constat esse uelocissimum, ad mores ut
apud Horacium mus loquitur muri et mustela uulpecule, ut post
narrationem fictam ad id, quod agitur, uerax significatio
referatur. Vnde et Esopi tales sunt fabule ad morum finem relate,
uel sicut in libro Iudicum ligna sibi regem requirunt et
loquuntur ad oliuam et ad ficum et ad uitem et ad rubum, quod
totum utique ad mores fingitur, ut ad rem, que intenditur, ficta
quidem narratione sed ueraci significatione ueniatur. Sic et
Demosthenes orator fabula usus est aduersus Philippum qui, cum ab
Atheniensibus postularet ut sibi decem oratores darentur et
discederet, finxit ille hanc fabulam qua dissuaderet, dicens
lupum aliquando pastoribus, quorum diligentiam decipere
uoluisset, suasisse ut in amiciciam conuenirent ea tamen
condicione ut si canes, in quibus erat causa iurgiorum, iure
illis traderentur, annuisse pastores et in spem securitatis
dedisse canes quos ouium suarum uigilantissimos custodes
habebant, tunc lupi adempta omni formidine omne, quod in gregibus
illis erat, non pro sacietate tantum uerum pro libidine
lacerauerunt, Philippum quoque principes populi postulare quo
facilius possit opprimere spoliatam custodibus urbem.

 DE DIVERSIS NOMINIBVS DEORVM  

Hii quos pagani deos asserendo uenerantur, homines olim fuisse
produntur et pro uniuscuiusque uita uel meritis colere eos sui
post mortem ceperunt ut apud Egyptum Ysis, apud Cretam Iuppiter,
apud Mauros Iuba, apud Latium Faunus, apud Romanos Quirinus, apud
Athenas Minerua, apud Samum Iuno, apud Paphos Venus, apud Lemnos
Vulcanus, apud Naxos Liber, apud Delos Apollo, in quorum etiam
laudibus accesserunt poete et compositis carminibus in celos
sustulerunt. Ab actibus autem uocantur ut Mercurius quia mercibus
preest, Liber a libertate. Fuerunt etiam et quidam uiri fortes
aut urbium conditores quibus mortuis homines, qui eos dilexerunt,
simulacra finxerunt ut haberent aliquid ex imaginum
contemplatione solatium. Sed paulatim hic error posteris demonum
persuasu irrepsit ut, quos illi pro sola nominis memoria
honorauerunt, successores ut posteri deos estimarent et colerent.
Stoici dicunt non esse nisi unum deum et unam deam eademque esse
potestate que pro ratione officiorum et actuum uariis nominibus
appellantur. Deum eundem Solem, eundem Liberum, eundem Apollinem
uocant, item deam eandem Lunam, eandem Dianam, eandem Cererem,
eandem Iunonem, eandem Proserpinam dicunt. Numina autem utriusque
sexus esse uidentur, ideo quia incorporea sunt et quod uolunt,
corpus assumunt.

 DE SATVRNO  

Saturnus Celii et Polluris filius, Opis maritus dee, senior,
uelato capite, falcem ferens pingitur. Saturnus igitur uim Iouis
timens ab Olympo fuga lapsus primus in Italiam regnum optinuit,
genus indocile montibusque dispersum leges dando composuit
Latiumque, quia tutus ibi latuisset, uocauit, unde et uelato
capite quasi latens pingitur. Hunc autem, quia per annone
prerogationem populos ad se traxit, quidam Saturnum a saturando
dictum uolunt, alii Saturnum quasi annis saturetur dicunt. Senior
autem fingitur uel propter tarditatem motus, uel quia longius a
Sole distat, uel quia deus pluuiarum dictus est, nam senes ut
pluuias semper frigidos esse nouimus. Falcem autem tenet, aut
quia deus temporum dicitur, que sicut falx in se recurrunt, uel
propter sapientiam que intus sit acuta, alii autem dicunt
Saturnum in progressu nichil nocere, retrogradum esse
periculosum, ideoque falcatum fingi quia falx protensa minus
nocet, retroacta uero, quicquid offendit, secat. Quod autem
filios comedisse dicitur, hec ratio est: Saturnus dicitur deus
temporum, tempus autem, quodcumque gignit, consumit seculaque
natos ex se annos contra resoluunt. Saturno ferunt fuisse IIIIor
filios Iouem, Iunonem, Neptunum, Plutonem. Poete habitum
elementorum numinibus dantes Saturno quasi temporum deo IIIIor
filios, id est quatuor elementa, asscribunt, Ioui cum socia sibi
coniuge Iunone deputantes superiora, Neptuno et Plutoni
inferiora, unde et III fratres orbis imperium dicuntur inter se
diuisisse et Iuppiter celum, Neptunus mare, Pluto terram sorte
accepisse. Hinc etiam Neptunus secunde sortis regnator
perhibetur, quia aqua uicinior est celo quam terra. Tria autem
hec numina, licet diuisa imperia teneant, uidentur tamen inuicem
regni totius habere potestatem, sic et ipsa elementa que
retinent, phisica inter se quadam ratione iunguntur, quod et
ipsorum numinum sceptra significant, Iuppiter enim trifido utitur
fulmine, Neptunus tridente, Pluto Cerbero.

 DE IOVE  

Primum igitur Saturno asscribunt Iouem ut ignem quem Iouem a
iuuando uocabant, nulla enim res sic fouet omnia quemadmodum
calor.

 DE EIVS AQVILA  

Aquila autem in tutelam Iouis ponitur eiusque armiger esse
dicitur quia nimii caloris est adeo ut etiam oua, quibus
supersidet, coqueret nisi admoueat gigantem lapidem
frigidissimum, ut testatur Lucanus: {€feta tepefacta sub utile
saxa€}. Fingitur etiam in bello Gygantum Ioui arma ministrasse.
Nam Iuppiter et Saturnus reges fuerunt, sed dum Iuppiter cum
Saturno patre haberet de agris contentionem, ortum bellum est, ad
quod egrediens Iuppiter aquile uidit augurium, cuius cum
uicisset auspicio, fictum est quod ei pugnanti tela ministrasset,
unde etiam a felici augurio natum est ut aquile militum signa
comitentur.

(Scholion R) Dicitur enim nebula orta de terris obesse nostris
obrutis, unde aquila qui supra nebulam est, plus uidet. Est enim
theologica ratio, qui ignorantes usum uenerium ludent, demunt
lumina, unde abeunte Venere uidit Eneas numina.

 DE IVNONE  

Deinde Iunonem quasi aerem, quam Iuppiter sibi nuptam catenis
aureis ligasse dicitur, quam etiam poete reginam deorum uocabant,
uocatur etiam Curetis quia utitur curru et hasta. Iuno autem a
iuuando dicta est, ideo et regnis preesse dicitur quia hec uita
diuitiis studeat. Deam etiam partus et preesse nuptiis uolunt
quod diuitie semper pregnantes sunt et nunquam aborciant.

(Scholion R) Iuno dicitur nimphas sua potestate retinere sed non
sine ratione, nam Iuno est aer de quo nubes creantur, unde est:
{€atque in nubem cogitur aer€}, ex nubibus aque quas nimphas esse
non dubium est. Legimus autem Iunonem Eolo polliceri nympham,
qui uentorum rex est, qui aque motu creantur, unde ergo ei
iungitur origo uentorum, sic Virgilius: {€Sunt mihi bis septem
prestanti corpore nimphe€}. Motus aeris, id est Iunonis, uentos
creat quibus Eolus preest.

 DE EIVS PAVONE  

Huius in tutela pauonem ponunt, quia omnis uita potentie petax
semper querit ornatus. Hic autem pauo secundum fabulas filius
erat Aristodis et priusquam in auis speciem esset mutatus,
omnibus extitit membris oculatus. Quem Iuno Ioni Inachi Argiuorum
regis filie a Ioue amate apposuit custodem, ne Iuppiter ad eam
posset accedere, quem cum Iuppiter per Mercurium interemisset,
Iuno eum in pauonem mutauit et in suam tutelam recepit.

 DE EIVS IRI  

Huic etiam Irim quasi arcum apponunt, quia sicut ille uarios
ornatus accipit, ita fortuna quamuis ad presens ornata, tamen est
citius fugitiua. Iris autem Iunonis ministra secundum poetas
Thaumantias dicta est, id est Thaumantis filia. Ceterum ex
ammiratione hoc nomen accepit, que ammiratio ex eius nascitur
coloribus. Iris dicitur quasi eris, id est lis, nam nunquam ad
conciliationem mittitur sicut Mercurius sed semper ad
disturbationem. Falsum est autem quod dicitur esse ministra
tantum dearum cum et a Ioue plerumque mittatur, ut: {€aeriam celo
nam Iuppiter Irim dimisit€}. Iris autem nisi e regione Solis non
fit, cui uarios colores illa dat res, quia aqua tenuis, aer
lucidus et nubes caligantes irradiata uarios creant colores.

 DE RATIONE CVR IVNO IOVIS SOROR ET CONIVNX DICATVR  

Cur autem Iuno Iouis soror et coniux dicatur, hec est ratio:
Quoniam igitur hec elementa tenuitate sibi sunt paria, dicuntur
esse germana, sed quia mixta concordant et maritatus aer igne
feruescit, coniugio dicuntiir copulata, et quia Iuno, id est aer,
subiectus est Ioui, id est igni, iure superposito elemento
mariti traditum est nomen. Dicitur autem Iuppiter catenis eam
ligasse, quod aer igni celesti coniunctior duobus deorsum
elementis misceatur, id est aque et terre, que elementa duobus
superioribus grauiora sunt.

 QVIS PRIMVS EI TEMPLA FECERIT  

Dicitur autem Phoroneus filius Inachi, rex Argiuorum primus
Iunoni templa dicasse et sacrificiorum instituisse sollemnia, qui
etiam primus mortalibus regnauit, cuius filiam Niobem, quia alia
Tantali est, Iuppiter primo mortalem dicitur compressisse.

 DE NEPTVNO  

Neptuno deputant mare eumque secunde sortis regnatorem perhibent,
quia aqua uicinior est celo quam terra, omne enim quod continet,
supra illud est quod continetur. Neptuno autem Amphienam in
uxorem deputant, amphienam enim Grece circa dicimus, eo quia
tribus elementis aqua conclusa sit. Ideo eum tridentem dicunt
habere quod aquarum natura triplici fungatur uirtute, id est
liquida, fecunda, potabili.

(Scholion R) Nomina deorum plerumque de causis sunt facta, ab
elementis que numina dici uoluere maiores, ut Cymothe, id est
cursus fluctus, uel a causis ut Iuppiter a iuuando.

 DE PLVTONE  

Plutonem dicunt terrarum presulem, plutos enim Grece diuicie
dicuntur, solis terris diuicias credentes deputari. Hunc et Orcum
dicunt quasi iurantem ne aliquis impunitus abeat.

 DE EIVS TRICERBERO  

Tricerberum canem eius subiciunt pedibus uel quia iurgiorum
inuidia ternario conflatur statu, id est naturali, causali,
accidentali. Naturale est odium ut canum et leporum, et luporum
et pecudum, et hominum et serpentum, causale est ut amoris zelus,
accidens est quod aut casu oritur ut hominibus, aut propter
commestiones ut iumentis. Vel quia Cerberus terra est, id est
consumatrix omnium corporum, unde et Cerberus dictus est quasi
creoborus, id est carnem uorans.

 DE EIVS FVRIIS  

Plutoni tres deseruiunt Furie Noctis et Acherontis filie
serpentibus crinite que et Eumenides cata antifrasim, cum minime
sint bone, uocantur. Quarum prima Allecto, id est inpausabilis,
secunda Thesifone quasi tuton phone, id est istarum uox, tertia
Megera quasi megala eris, id est magna lis. Primum est ergo non
pausantibus furere, secundum uoce erumpere, tertium iurgium
protelare.

 DE CAVSIS PESTIS  

Quodam tempore cum Nilus plus equo creuisset et diu in campis
permansisset, ex aqua fluminis et calore prouincie diuersa et
plurima animalia in limo sunt creata que recedente in alueos suos
Nilo, que integra et semiplena fuerunt, putrefacta sunt. Exin
corrupto aere nata est pestilentia quam auster flans primo ex
Egypto ad Atticam prouinciam pepulit, mox in tractum Venetie et
Ilirici et usque uniuersa uastauit. Hanc pestilentiam Lucretius
pleniter scribit.

 DE LACONIBVS  

Lacones diu bello attriti ab Atheniensibus et inopiam timentes
uirorum preceperunt ut uirgines cum quibuscumque concuberent. Quo
facto cum post uictoriam iuuenes de incertis parentibus nati
erubescerent, nam parthenate appellabantur, duce Phalanto, qui
octauus erat ab Hercule, nauigio uecti uenerunt ad oppidum
Calabrie quod Taras filius Neptuni condidit, idque auctum antiquo
nomine appellauerunt Tarentum.

 HISTORIA  

Italia est pars Europe. Italus rex Siculorum profectus de Sicilia
uenit ad loca que sunt iuxta Tiberim et ex suo nomine appellauit
Italiam.

 HISTORIA  

Lauinum dictum est a Lauino fratre Latini, postea Laurentum a
lauro inuenta a Latino dum adepto imperio post fratris mortem
ciuitatem attigit, postea Lauinium a Lauinia uxore Enee dictum
est.

 HISTORIA  

Albam ab Ascanio conditam esse constat, sed a quo incertum est an
Creuse an Lauinie filio, de qua re etiam Liuius dubitat. Hanc
cum euertisset Tullus Hostilius, omnes nobiles familias Romam
transtulit. Idem Ascanius preter Iulum et Ilum alia habuit
nomina, nam et Dardanus et Leontodamas dictus est ad extinctorum
fratrum solatium.

 HISTORIA  

Decii duo fuere quorum unus bello Italico, alter Gallico se pro
re publica deuouere.

 DE IOVIS ARPIIS  

Arpie, que et ipse Furie uocantur, secundum Virgilium tres esse
dicuntur, Ello, Occipite, Celeno, secundum Apollonium, quem etiam
Virgilius in XII. sequitur, due tantum. Perhibentur etiam canes
esse Iouis a rapiendo Arpie dicte. Ello autem quasi edomallon, id
est alienum tollens, Occipite, id est citius auferens, celenum
Grece Latine nigrum dicitur, nam primum est aliena cupere,
secundum cupita inuadere, tertium celare que inuaduntur. Dicuntur
autem Arpie Ponti et Terre filie esse unde in insulis habitant
partem terrarum et partem maris tenentes, alii uero dicunt Arpias
Thaumantis et Electre filias. Vt autem canes Iouis dicerentur,
hec est ratio, quia ipse Furie esse dicuntur, unde etiam epulas
perhibentur arripere quod est Furiarum, ut: {€et manibus prohibet
contingere mensas€}. Vnde et auari finguntur Furias pati quia
abstinent a paratis. Item ipsas Furias ipse Virgilius esse
testatur dicens in III°: {€uobis Furiarum ego maxima pando€}.
Furias autem canes dici et Lucanus testatur, ut: {€Stigiasque
canes in luce superna destituam€}, et ut Virgilius in VI°:
{€Viseque canes ululare per umbram aduentante dea€}. Sane apud
inferos Furie dicuntur et canes, apud superos Dire et aues, ut
Virgilius in XII° ostendit, in medio Arpie dicuntur, unde duplex
effigies in his inuenitur. Has Virgilius tres dicit Ello,
Occipite, Celeno, Apollonius duas quem in XII. Virgilius
sequitur.

(Scholion R) Ello cupit, rapit Occipite Celenoque recedit, sed
Celeno mediam odit. Confer Ouidius, ut: {€Flauaque Laudice
celoque recepta Celeno€}, Virgilius in III°: {€Vna in precelsa
consedit rupe Celeno€}.

 DE PARCIS PLVTONIS  

Plutoni destinant tria Fata que a poetis Parce per antifrasin
uocantur, per quas iuxta paganos uita disponitur humana. Harum
igitur una tenet colum, id est preest natiuitati, altera trahit
filum, id est disponit uitam, tertia abrumpit, id est mortem
adducit, unde est: {€Cloto colum baiolat, Lachesis trahit,
Atropos occat€}. Prima autem Cloto, id est euocatio dicitur,
secunda Lachesis, id est sors, tertia Atropos, id est sine
ordine. Prima igitur natiuitatis est euocatio, secunda uite sors
quemadmodum uiuere possit, tertia mortis conditio que sine lege
uenit.

 DE EIVS CONIVGE  

Plutoni nuptam uolunt Proserpinam Cereris filiam, Proserpinam
uero Plutoni iunctam quasi segetem esse uoluerunt, id est terram
radicibus proserpentem, unde et Ecate dicitur, id est centuplum
fructum proferens uel centum potestates habens, ecaton enim Greci
dicunt C, hinc ecatonben dicimus domum multiplicem. Ipsa est
enim Luna in celo, Diana in terra, Proserpina in erebo. Ceres
enim Grece gaudium dicitur, ideo enim Ceres dea frumenti esse
dicitur quia ubi plenitudo sit fructuum, gaudium superhabundet.

 DE ELISIIS CAMPIS  

Elisium est insule fortunate quas ait Salustius inditas esse
Homeri carminibus, secundum theologos circa lunarem circulum ubi
aer est purior, unde ait Virgilius: {€aeris in campis€}, item
Lucanus: {€Quodque patet terras inter Luneque meatus, Non illuc
curo positi, non ture sepulti Perueniunt€}.

 DE NOVEM CIRCVLIS  

Nouem circuli dicuntur esse inferni. Primus dicitur animas
infantium tenere, secundus eorum qui sibi per simplicitatem
adesse nequiuerunt, tertius eorum qui deuitantes erumnas se
necauerunt, IIII. amentium, V. uirorum fortium, VI. nocentum qui
iudicio puniuntur, VII. anime purgantur, in VIII. anime ita
purgate ut redeant in corpora, in nono ut iam non redeant in
Elisios campos.

 DE VITA IOVIS  

Saturnus postquam Themidis, id est Terre antistitis, secundum
quosdam Prothei oraculo comperit se a filio posse regno depelli,
precepit Opi uxori sue, que et Rhea uel Cibile dicitur, ut
quicquid peperisset, sibi mox presentasset. Que pregnans peperit
Iouem cuius pulcritudine delectata nimphis eum alendum in monte
Crete Dicteo commendauit. Ipsa autem a Saturno, ubi esset quod
peperisset, interrogata lapidem ei ueste inuolutum monstrauit
quem Saturnus uorauit. Iuppiter autem nutritus est a nimphis,
quibus erat a matre commendatus, et lactatus est a capra Amalthea
nomine cuius etiam pelle in bello contra Titanas pugnato ipse
postea dicitur usus fuisse. Tunc adhibiti sunt ei Curetes et
Coribantes qui uagitum pueri tinnitu aeris prohiberent audiri,
unde et Coribantes sunt demones ministri Matris Deum, quasi
demones qui totum sciunt. Tunc itaque apes aeris sonum secute
Iouem dicuntur melle aluisse pro qua re eis postea prestitit
Iuppiter ut haberent liberos sine ullo concubitu. Adultus autem
Iuppiter patrem e regno depulit factusque stuprator pessimus
secula, que Saturno regnante dicebantur aurea, suo sub imperio
fecit dici argentea. Ob cuius incestus crimina Astrea Titanum
soror propter equitatem Iusticia cognominata fertur in celum
recessisse cum dicta sorore sua Pudicitia.

(Scholion M) Hisidorus libro IX. Ethimologiarum: {€Titanas
quosdam in Grecia ferunt fuisse robustos et excellentes uiribus
populos quos ferunt fabule ab irata contro deos Terra ad eius
ultionem creatos, quos fabule a Ioue bello fuisse superatos atque
extinctos fingunt, propter quod e celo eiectis fulminibus
interierunt€}.

 DE LATONA ET EIVS SORORE  

Iuppiter Latonam Cei titani scilicet filiam uiciauit. Post cum
etiam sororem eius Asterien uiciare uellet, illa optauit ut a
diis conuerteretur in auem uersaque est in auem ortigiam quam nos
coturnicem uocamus. Et cum uellet mare transfretare, quod est
coturnicum, afflata a Ioue et in lapidem conuersa diu sub
fluctibus latuit. Postea supplicante Ioui Latona leuata est et
ortigia dicta superferri aquis cepit. Hec primo Neptuno et Doridi
fuit consecrata, postea cum Iuno grauidam a Ioue Latonam immisso
Phitone, quem post factum cataclismum specie ignota mortalibus
Terra edidit, persequeretur nullaque eam errantem regio
reciperet, nouissime uenit in Liciam, et cum ex ardore estiuo
sitim sedare uellet, ab his, qui iuncum secus litus carpebant,
prohibita est propius accedere, quam ob rem irata petiit a diis
ut nunquam accole stagno carerent, auditis precibus Iuppiter
agricolas in ranarum speciem uertit. Cum autem Iunone persequente
conceptos Apollinem et Dianam parere non posset, terris omnibus
expulsa tandem applicante aliquando ortigia se litoribus a sorore
suscepta est et illic Dianam primo post Apollinem edidit, qui
statim occiso Phitone ultus est matris iniuriam. Sane nata Diana
parturienti Apollinem matri dicitur prebuisse obstetricis
officium, unde, cum Diana sit uirgo, tamen a parturientibus
inuocatur. Hec nanque est Diana, Luna, Proserpina. Nata igitur
duo numina terram sibi natalem errare non passa sunt sed eam
duabus insulis, Miconoe Giaroque, religauerunt. Veritas uero
longe alia est. Nam hec insula cum terre motu laboraret, qui fit
sub terna latentibus uentis, sicut Lucanus: {€Querentem erumpere
uentum credidit€}, oraculo Apollinis terre motus caruit, nam
precepit ne illic mortuus sepeliretur et iussit quedam sacrificia
fieri. Postea e Miconoe Giaroque uicinis insulis populi uenerunt
qui eas tenerent. Quod autem Dianam primo natam diximus, huius
est rationis, nam constat primo noctem fuisse cuius instrumentum
est Luna, id est Diana, post diem quem Sol efficit, id est
Apollo. Vt autem Delos primo Ortigia diceretur, factum est a
coturnice que Grece ὄρτυξ uocatur, Delos autem uocatur quia diu
latuit et post apparuit, nam delon Grece manifestum dicitur, uel
quod uerius est, quia cum ubique Apollinis responsa obscura sint,
manifesta illic dantur oracula.

 DE TRIPLICI APOLLINIS POTESTATE  

Constat autem triplicis esse Apollinem potestatis et eundem esse
Solem apud superos, Liberum patrem in terris, Apollinem apud
inferos. Vnde etiam tria insignia circa eius simulacrum uidemus,
lyram que nobis celestis armonie imaginem monstrat, scribemeum
que eum etiam terrenum numen ostendit, sagittas quibus inferni
deus et noxius indicatur, unde etiam Apollo Grece Latine perdens
dicitur.

 DE EIVS VARIIS NOMINIBVS  

A diuersis gentibus uariis nominibus uocatur Apollo, apud
Achemenios Tytan, apud Egiptios Osiris, apud Persas, ubi in antro
colitur, propter eclypsim, quam obiectione Lune patitur, Mitra
uocatur. Ibi enim Sol leonis uultu cum thiara, Persico uestitu
boui insidens utrisque manibus cornua eius comprimit, que
interpretatio ad Lunam pertinet. Dicitur autem Apollo, quod
Latine sonat perdens, siue quod pestilentie deus sit, siue quod
feruore suo omnem sucum herbarum perdat. Hunc et auspiciorum,
quibus urbes reguntur, et diuinationis deum dixerunt quod Sol
omnia obscura manifestat, uel quod in ortu suo et occasu suo
multimodos monstrat effectus significationum. Tytan autem dicitur
Apollo quasi unus ex Titanibus qui contra deos arma sumpserunt,
qui cum in bello contra deos abstinuisset, pro beneficio celum
meruisse fingitur, Sol autem dicitur quasi solus ex Titanibus
contra deos arma non commouit. Phebus dicitur quasi ephebus, hoc
est adolescens, unde et puer pingitur quia cottidie noua luce
quasi puerili uultu nascitur. Phitius a Phitone immense molis
serpente, quem interfecit, dicitur unde et in sui honorem agon
Phitius celebratur cuius uictores lauro coronantur. Phiton autem
Grece credulitas dicitur quia falsa credulitas luce manifestante
deprimitur.

(Scholion M) Secundum Macrobium Apollo, Mercurius, Liber, Mars,
Esculapius, Hercules, Serapis, Adon, Osiris idem sunt quod Sol,
similiter Saturnus, Iuppiter.

 DE EIVS TRIPODE, ARCV, TELIS  

Apollinem tripodem dicunt quia preterita nouit, presentia cernat,
futura uisurus sit. Arcum et sagittas huic ascribunt uel quod de
circulo eius radii in modum sagittarum exiliant, uel quod sua
manifestatione dubietatis scindat caliginem. Hunc quadriiugo uti
dicunt quod quadripartitis temporum uarietatibus anni circulum
peragat. Dicitur etiam VI mensibus apud Licios et VI apud Delum
dedisse responsa, ut de aliis diis legitur aliquotiens kalendis,
aliquotiens idibus uaticinari, nonnunquam diei uel prima uel
media uel extrema parte, unde est in iure fissus dies, id est non
totus religiosus.

 DE IIII EIVS EQVIS  

Ipsius equis condigna nomina imposuerunt sic: Eritreus, Acteon,
Lampos, Phylogeus. Eritreus igitur Grece dicitur rubeus quod a
matutino Sol lumine rubicundus exurgat, Acteon splendens dicitur
quod tercia hora lucidior fulgeat, Lampos uero ardens dum ad
summum diei circulum conscendit, ardentius fulget, Philogeus
Grece terram amans dicitur quod nona hora uergens occasibus
incumbat.

 DE EIVS CORVO  

Cur autem coruum Apollinis tutele subiciant, talis fabula
demonstrat: Apollo cum Coronidem Phlegie filiam grauidam
fecisset, coruum ei custodem apposuit ne quis ad eam occulte
temerator accederet. Cum hac Licus occulte concubuit, quem
Iuppiter fulmine extinxit, ipsam Coronidem Apollo comperto eius
adulterio sagittis occidit. Cui mortue execto utero Esculapium
produxit in lucem, qui factus est medicine peritus. Coruum autem
naturaliter pennarum candore plumatum ex albo nigrum fecit et in
suam tutelam recepit. Veritas autem habet coruum ideo in
Apollinis tutela esse siue quod solus contra rerum naturam in
mediis estiuis feruoribus fetus oua pariat, siue quod multar
significationes uocum habet.

(Scholion R) Ouidius in Ibin: {€Vrbe Coronides uidit ab urbe
sua€}.

 DE EIVS LAVRO  

De lauro autem sibi consecrata hec est fabula: Daphne Penei
fluminis filia cum omnium uirginum Thessalie speciosissima esset,
Apollo ea conspecta forma eius exarsit cupiens uim illi inferre.
Illa aduocato patre ut uirginitati opem ferret, Terre
miseratione ante concubitum in laurum est conuersa et ab Apolline
in tutelam recepta. Veritas hec est: Dicitur autem Penei
fluminis filia esse quia laurus de fiuuialibus aquis nascitur que
et eiusdem Penei fluminis ripis habundat. Amica Apollinis ideo
dicta est quia illi, qui de somniorum interpretatione
scripserunt, promittunt si laurus dormientibus ad caput ponitur,
uera eos uisuros esse.

 DE EIVS NOVEM MVSIS  

Apollini VIIII deputant Musas ipsumque decimum Musis adiciunt ea
causa quod humane uocis decem sint modulamina, nos uero nouem
Musas doctrine et scientie edicimus modos. Hec est: Prima Clio
quasi cogitatio prima discendi que reperit hystorias, clyos enim
Grece fama dicitur, quia nullus scientiam querit nisi in qua fame
sue protelet dignitatem. Secunda Euterpe, id est bene delectans;
que et tibias habet, quia primum est scientiam querere, secundum
delectari. Tercia Melpomene, id est suauia dicens uel
meditationem faciens, que tragedias habet, ut sit primum uelle,
secundum desiderare quid uelis, tercium meditari quod desideras.
Quarta Thalia, id est dans capacitatem, que comedias reperit,
quia post desiderium opus est capacitate. Quinta Polimnia, id est
plura recordans uel multa memoria, que rethoricam reperit, quia
post capacitatem memoria est necessaria. Sexta Eratho, id est
inueniens simile, que geometriam reperit, quia post scientiam et
memoriam conatur aliquid sibi simile de suo inuenire. Septima
Terpsicore, id est instructionem formans, que psalterium reperit,
ergo post inuentionem oportet etiam discernere et iudicare quid
inuenies. Octaua Vrania, id est sonoritas celestis uel bona uox,
que astrologiam reperit, quia post diiudicationem enim eligis
quod dicas, quod respuas, eligere enim utile caducumque despicere
celeste ingenium est. Nona Calliope uel optime uocis uel optima
tribuens que litteras reperit. Ergo sic ordo est: primum uelle
doctrinam, secundum delectari quod uelis, tercium instare ad id
quod delectatus es, quartum est capere id ad quod instas uel
desideratum est, quintum memorari quod capis, sextum inuenire
aliquid de tuo simile ad que memineris, septimum iudicare quod
inuenias, octauum eligere quod iudicas, nonum proferre quod
eligeris.

 DE DIANA APOLLINIS GERMANA  

Dianam germanam Apollinis scilicet Lunam et uiarum presidem
aiunt, unde et uirginem uolunt quod uia nichil pariat. Et ideo
ambos sagittas habere fingunt quod ipsa duo sidera de celo radios
usque ad terras emittunt. Dianam autem uocatam quasi duanam quod
Luna die ac nocte appareat, ipsam et Lucinam asseuerant eo quod
luceat, eandem et Triuiam eo quod tribus fingitur figuris, unde
et Virgilius: {€Tria uirginis ora Diane€}, quia eadem Luna, eadem
Diana, eadem Proserpina dicitur, sed cum Luna fingitur,
{€sublustri splendei amictu, Cum succincta iacet calamis, Latonia
uirgo est, Cum subnixa sedet solio, Plutonia coniunx€}. Lunam
ipsam uoluerunt esse Proserpinam apud inferos seu quod nocte
luceat, seu quod uicinior terris currat et terris presit. Nam
Lune augmenta et detrimenta non solum terra sed et lapides uel
cerebra animantium ac etiam semina sentiunt, quia in Lune
crementis semina et degenerant et uermiculos pariunt, denique
crementis Lune abscisa ligna tinearum terebraminibus deficiunt.
Nemoribus quoque adesse dicitur quod omnis uenatio plus nocte
pascatur dieque dormiat.

 CVR DICTINNA DICATVR  

Cur autem uocetur Dictinna, huiusmodi constat sententia: Minos
Cretensium rex cum Briten Martis filiam Diane Cretensi dicatam
stuprare uellet, illa se iniecit in mare illataque est retibus
piscatorum, que Grece dictia nominantur, qui corpus eius
extraxerunt. Insula autem Creta pestilentia laborare cepit quam
eos euadere non posse responsum est nisi Diane templum
instituissent eamque Dictinnam a retibus uocassent.

 DE TEMPLO CARIE  

Carie autem templum est in Laconia Diane sacrum quod etiam
Caryatium nominatum est ex hac causa: Cum luderent uirgines,
meditatus est ruinam omnis chorus et in arborem nucis effugit et
in ramo eius pependit. Quam nucem Greci cariam uocant, ergo de
arbore et templum et dea nomen accepit.

 DE ENDIMIONE  

Endimion pastor amasse dicitur Lunam. Qui spretus ab ea pauit
pecora candidissima et sic eam in suos illexit amplexus. Quod
ideo dicitur seu quod primus hominum Endimion cursum Lune
inuenerit, unde et XXX annos dormisse dicitur quia nichil aliud
in uita sua nisi huic repertioni studuit, seu quod nocturni roris
humor pastoralibus prosit successibus.

 DE MARTE  

Mars dicitur deus belli et Mars nuncupatur quia per mares
pugnatur, ut Mars quasi mas dicitur, item Mars quasi effector
mortium uocatur nam a Marte mors appellatur. Hunc adulterum
dicunt quia bella gerentibus euentus incertus est, nudo uero
pectore stat ut in bello quisque se sine formidine cordis
obiciat. Venus cum Marte concubuit, quod Sol manifestans Vulcano
prodidit, nam uirtus corrupta libidine Sole teste apparet et
turpiter catenata feruoris constrictione tenetur.

 DE NATV VENERIS  

Saturnus Celio patri iratus falce uirilia eius amputauit que
elapsa sunt in mare, de quorum cruore et maris spuma nata dicitur
Venus unde et Affrodita nominatur, afros enim Grece spuma
dicitur. Sed Venus Vulcano imprimis nupsit, postea autem
perpetrato ab ea cum Marte adulterio Sol tale scelus detexit et
Vulcanus illis coniacentibus superueniens lectum catenis
circumcinxit. Saturnus Grece Cronos dicitur, id est tempus,
abscise ergo uires, temporis id est fructus, falce in humoribus
uiscerum uelut in mari proiecte libidinem creant, saturitatis
enim abundantia libidinem nutrit. Fingitur autem Venus nata per
damnum quia omnes uires usu uenerio debilitantur qui sine
corporis damno non geritur. De mari autem idea quia dicunt
phisici sudorem salsum esse quem semper elicit coitus. Venerem in
mari natantem fingunt quia omnis libido rerum patitur naufragia.
Vulcanus fingitur maritus Veneris quod uenerium offitium non
nisi calore consistit, unde Virgilius in III° Georgicorum:
{€Frigidus in Venerem senior€}. Quia Venus dicitur de mari nata,
myrtus est ei consecrata que littoribus gaudet, ut: {€Littora
myrtetis letissima€}, uel ut medicinales libri indicant, hec
arbor apta est mulieribus complurimis necessitatibus. Venus cum
Marte concubuit, quam Sol manifestans Vulcano prodidit, nam
uirtus corrupta libidine Sole teste apparet et turpiter catenata
feruoris constrictione tenetur.

 FABVLA CVR MYRTVS VENERI SIT CONSECRATA  

Murine uirgo pulcherima cuidam desponsata a latronibus rapta est
qui eam in spelunca quadam absconderunt donec latrocinia
perfecissent. Illa fugiens domum uenit et quia a diis liberata
est, sacerdos Veneris est consecrata. Sed postea sponso eius eam
accipiente illum quidem interfecit, illa uero in arborem mutata
est cui ob sacerdotii dignitatem odorem ut suam tutelam Venus
concessit.

 DE EIVS ROSIS  

Huius in tutelam rosas adiciunt, rose enim rubent et pungunt.
Rubet libido uerecundie obprobrio, pungit peccati aculeo.

 DE EIVS CVNCA  

Concam marinam portare pingitur quod huius generis animal toto
corpore simul aperto in coitu misceatur.

 DE EIVS COLVMBIS  

Huius in tutelam aditiunt columbas quia huius generis aues in
coitu sunt feruide. Cur autem columbe in tutela Veneris sint, hec
est fabula: Venus et Cupido cum quodam tempore uoluptatis gratia
in quosdam descendissent campos nitentes, lasciua contentione
certare ceperunt qui sibi plus gemmantes colligerent flores.
Quorum Cupido adiutus mobilitate pennarum postquam naturam
corporis uolatu superauit, uicit numero. Peristera enim subito
accurrit et adiuuando Venerem superiorem fecit cum penna sua.
Cupido siquidem indignatus mutauit puellam in auem columbam que a
Grecis peristera uocatur. Sed penam honor minuit, Venus namque
consolatura innocentis transfigurationem columbam in tutela sua
esse commendauit.

 DE ADONE  

Adonis autem Veneri subiecti hec est fabula: Mirra patrem suum
amasse dicitur cum quo ebriato concubuit. Cumque eam pater utero
plenam rescisset, cognito crimine euaginato eam persequi cepit
gladio. Illa in arborem mirram est conuersa, quam arborem patre
gladio percutiente Adon exinde natus est quem Venus ad se recepit
et amauit. Quid autem hec fabula sibi uelit, dicamus. Mirra
genus est arboris que dum grandioris fuerit roboris, solis
ardoribus sucum exsudat qui mirra dicitur, et quia hec species
odore suauis est, Adonem dicitur genuisse, adon enim Grece
dicitur suauitas Latine. Ideo autem eum Venerem amasse dicitur
quia hoc genus pigmenti sit ualde feruidum.

 DE CVPIDINE VENERIS  

Cupidinem Veneri ascribunt quia ueneria uoluptas sine amore
exerceri non potest. Cupidinem amoris deum Simonides ex Venere
tantum dicit esse progenitum quanquam alii dicant ex ipsa et
Marte, alii ex ipsa et Vulcano, alii uero Chai et prime rerum
nature eum esse filium uolunt. Qui pharetratus, nudus, cum face,
pennatus puer depingitur. Pharetratus ideo quia sicut sagitte
corpus ita mentem uulnerat amor; nudus quia amoris turpitudo
semper manifesta est et nusquam occulta; cum face autem quia
turpis amor cum calore et feruore quodam accenditur; pennatus
quia amor cito pertransit et amantibus nec leuius aliquid nec
mutabilius inuenitur. Puer etiam fingitur quia sicut pueris per
inperitiam facundia sic quoque nimium amantibus per uoluptatem
deficit. Due sunt Veneres, una uoluptaria et libidinum mater que
fertur Hermafroditum genuisse, altera casta que preest castis et
licitis amoribus. Similiter duo sunt amores, id est castus et
incestus quem ad differentiam illius casti semper pluraliter
dicimus.

 DE TRIBVS GRACIIS  

Gracie tres sunt Pasithea, Eugiale, Eufrosine, que nude
connexeque et una auersa, due autem nos respicientes pinguntur.
Veneri autem sunt consecrate quia earum pulsu cuncta animalia ad
coitum prona fiunt. Lauantur autem in fonte Acidalio qui est in
Orchomeno Boetie ciuitate, de quo etiam Venus Acidalia dicitur
uel inde quia inicit curas, ipsius enim et Liberi filie sunt nec
immerito, Gracie enim per horum fere numinum munera conciliantur.
Ideo autem nude sunt quod gracie sine fuco esse debent, id est
sine simulatione, ideo conexe quia insolubiles esse gracias
decet. Quod uero una auersa pingitur, due nos respiciunt, hec est
ratio quia profecta a nobis gracia duplex solet reuerti.

(Scholion M) Eufrosigne, id est bona mens, Eugiale, id est bonus
sonus, Pasithea, id est bona operatio. In omni genere optimi
seruitii tria concurrere debent, scilicet bona mens, uox bona et
effectus bonus.

 DE ERICTONIO  

Iuppiter et Iuno cum multos filios per coniugium procreassent,
tandem ad ostendendam diuinitatem suam placuit sibi sine coniugio
filios generare. Tunc Iuppiter ex barba Palladem, que et Diana
dicitur, genuit decentis forme, et quia ex capite eius est orta
et in capite quinque partiti sensus pollent, dea dicitur esse
sapientie. Iuno autem tactis suis genitalibus locis protulit
Vulcanum, et quia loca genitalia inmunda sunt et deformia,
deformi figura apparuit fuscus et claudus. Qui cum deformis esset
et Iuno ei minime arrisisset, ab Ioue precipitatus est in
insulam Lemnum. Illic nutritus ab Sinthio diuinos honores non
meruit, ad quos per conuiuium numinum aut per coniugium uenitur
dearum, unde Virgilius: {€cui non risere parentes, Nec deus hunc
mensa, dea nec dignata cubili est€}. Impetrato autem demum a
Ioue, cum fulmina sibi fabricaret, Minerue coniugio illa eo
spreto reluctante effectum libidinis proiecit in terram, quo
Minerua pudore permota pede puluerem iniecit. Vnde natus est puer
draconteis pedibus qui appellatus est Erictonius quasi de terra
et lite procreatus, nam eris est lis, chthon terra. Quem Minerua
in cista abscondit draconeque custode apposito duabus sororibus
Acclauro ac Pandore Erethie filiabus transmisit obseruandum
interdicens ne cistam aperirent. Virgines autem interdicta magis
appetentes cistam aperiunt et uiso angue insania a Minerua
iniecta de arce Atheniensium se precipitauerunt, anguis ad
Minerue clipeum refugiens ab ea est educatus. Erictonius autem ad
tegendam pedum feditatem iunctis equis usus est curru quo
tegeret sui corporis turpitudinem, unde Virgilius in III.
Georgicorum: {€Primus Erictonius currus et quatuor ausus Iungere
equos rapidisque rotis insistere uictor€}.

 DE PRIAPO  

Priapus fuit de Lampsaco ciuitate Hellesponti de qua pulsus est
et propter uirilis membri magnitudinem post in numerum deorum
receptus meruit esse numen hortorum. Dicitur autem preesse hortis
propter fecunditatem, nam cum alia terra semel in anno aliquid
creet, orti nunquam sine fructu sunt, et cum alia terra semel in
anno prouentum habeat, ortus uero multiplicem. Est autem minister
Liberi patris, deus libidinis et coitus, unde sacris eius
interesse dicitur, nam: {€Sine Cerere et Libero friget Venus€}.
Priapum quidam dicunt esse Adonem filium Veneris qui a feminis
colitur. Secundum aliquos irte Adon fuit amasius Veneris quem
aper interfecit unde nimium fleuit Venus. Quod ideo fingitur quia
Adon est Sol, aper hyems, aper uero interfecit Adonem quia
ueniente hyeme sol a calore deficit et moritur, Venus flet, id
est terra, quia terra nihil parit cum sol hyeme obnubilatur.

 DE MINERVA  

Minerua sapientie, armorum et lanificii dea esse dicitur, que
pingitur armata, triplici ueste induta, caput Gorgone gestans in
pectore. Minerua ideo de uertice Iouis dicitur nata quia ingenium
in cerebro positum sit; ideo fingitur armata quia sapientia sit
munita; Gorgonem huic addunt in pectore ut uir sapiens terrorem
contra aduersarios gestet in mente; cristam cum galea capiti suo
imponunt ut cerebrum sapientie et armatum sit et decorum;
triplici etiam ueste fingunt hanc esse indutam quod sapientia
tecta extrinsecus raro cognoscatur. Et conditricem Athenarum eam
esse dicunt, Minerua enim et Athene Grece dicitur quasi athanate
parthene, id est inmortalis uirgo, quia sapientia nec mori
poterit nec corrumpi. In huius tutelam noctuam ponunt quod
sapientia etiam <in> obscuritate proprium fulgorem teneat.
Quomodo autem eam in suam tutelam recepisset, hec est fabula:
Nicteus Ethiopum rex felix si nunquam pater fuisset, habuit
filiam Nictimenen nomine, que cum scelerato amore patrem
diligeret, amorem suum nutrici confessa est infandumque petiuit
auxilium. Ea uero cum mentita esset domino suo Nicteo a quadam
illum extranea diligi uirgine, impetrauit ut ille filie sue
imprudens uteretur amplexibus. Sero ille cognitum facinus statuit
uindicare, agnitam itaque inter ipsos amplexus filiam cum
uoluisset extinguere, illa Minerue implorauit auxilium, cuius
protectione periculo est erepta, uersa est in auem que ex
conscientia commissi facinoris diei fugit aspectum et Minerue
tutele dicata est. Alii dicunt filiam Preti fuisse patrisque uim
timentem aufugisse quam Minerua mutauit in noctuam.

 DE VVLCANO  

Vulcanus autem ignis est, et dictus est Vulcanus quasi uolicanus
quod per aerem uolet. Dicitur autem Vulcanus a Iunone propter
deformitatem deiectus, quam aerem esse constat ex quo fulmina
procreantur. Ideo autem Vulcanus de femore Iunonis fingitur natus
quia fulmina de imo aere nascuntur, unde et Homerus dicit eum de
aere precipitatum in terras quod omne fulmen de aere cadat. Quod
quia crebro in Lemnum insulam iacitur, ideo in eam dicitur
cecidisse Vulcanus. Claudus autem dicitur quia per naturam
nunquam rectus est ignis. Ideo uero eum Minerue coniungi
uoluerunt quia etiam aliquando sapientibus furores surrepant.
Illa uero armis uirginitatem defendit quia omnis sapientia
integritatem morum suorum contra furiam uirtute animi uindicat,
unde quidem Erictonius nascitur, eris enim Grece certamen
dicitur. Quidnam aliud surripiens furor sapientie generare
poterat nisi certamen inuidie? Quod quidem sapientia, id est
Minerua, abscondit in cista, id est celat in corde, omnis enim
sapiens furorem suum in corde celat. Ergo Minerua draconem
apponit, id est perniciem, quem quidem duabus commendauit
uirginibus, id est Acclauro et Pandore. Pandora enim uniuersale
munus dicitur, Acclauro uero quasi acoloron, id est tristicie
obliuio. Sapiens enim dolorem suum aut benignitati commendat, que
omnium munus est, aut obliuioni.

52. Sciendum est tres Athlantes fuisse, unum Maurum qui est
Maximus, alterum Italicum patrem Electre unde natus est Dardanus,
tertium Archadicum patrem Maie unde natus est Mercurius. Sed ex
nominum similitudine nascitur error et dicuntur Maia et Electra
filie fuisse Athlantis Maximi hac ratione quia et ipse habuit
horum nominum filias, id est Electram et Maiam.

 DE MERCVRIIS  

Coruilius dicit IIIIor esse Mercurios, unum Iouis et Maie filie
Athlantis, alterum Celi et Diei, tercium Liberi et Proserpine qui
animas euocat, quartum Iouis et Cillenes a quo Argus occisus
est. Sed in deorum ratione quia ueritas ignoratur, fabule
sequende sunt. Iuppiter cum Maia Athlantis Archadici filia
concubuit, unde natus est Mercurius in Cilleno Archadie monte qui
literas monstrauit, menses instituit, sidera expertus est, lyram
inuenit quam etiam VII cordis propter numerum Athlantidum, eo
quia mater eius una earum esset, instruxit. Preesse autem
negotiis et furti rapinarumque deus esse dicitur. Virgam ferens,
pennatis talaribus calciatus, canino capite, flauus et perustus
pingitur.

 VNDE VOCETVR MERCVRIVS  

Mercurius igitur quasi mercium curius uel medius currens dicitur,
quia sermo inter medios est, uel quia nuncius deorum est.
Mercurius quasi medius inter deos et homines currens dicitur.
Fingitur autem deus esse rapinarum et furti, quia negociatores
rapina et periurio semper sunt succinti. Virgam tenet cum qua
serpentes, id est uenena, dicitur diuisisse, quia bellantes ac
dissidentes interpretum sedantur oracione. Pennatis autem
talaribus calciatus esse dicitur quia cicius aliis planetis in
ortum reuertitur unde etiam uelox et errans dicitur. Flauus et
perustus autem ideo ubique introducitur quia uicinius esse Soli
preter ceteras stellas dinoscitur. Canino autem capite pingitur
unde et Anubis dicitur, quia nihil cane sagacius esse dinoscitur.
Lyre autem ab eo inuente et pro ea ab Apolline uirge dono
accepte hec est fabula.

(Scholion R) Ex planetis duo sunt noxii Saturnus et Mars, duo
salutares Iuppiter et Venus, Mercurius uero talis est qualis est
ille cui iungitur. Vnde etiam minister deorum fingitur quod eorum
semper obtemperat potestati.

 DE LYRA  

Cum regrediens Nilus in suos meatus uaria in terris reliquisset
animalia, relicta est eciam et testudo, que cum putrefacta esset
et nerui eius remansissent extenti intra corium, percussa a
Mercurio sonitum dedit, ex cuius imitatione lyra inuenta est a
Mercurio. Postea cum pascenti Admeti regis armenta Apollini boues
abegisset et deprehensus ab eo esset, poscenti Apollini ut
dicere liceret se inuenisse lyram, concessit et ab eo uirgam
quandam, que caduceum dicitur, accepit. Quam manu tenens
Mercurius cum proficisceretur in Archadiam et uidisset duos
dracones implicitos inter se dimicare, uirgam inter medios
proiecit, illi mox segregati discesserunt. Quo facto eam uirgulam
pacis causa cognouit esse institutam. Virge autem huius hec est
ratio: Mercurius et oracionis deus esse dicitur et interpres
deorum, unde uirga serpentes diuidit, id est uenena, nam
bellantes interpretum oratione sedantur, unde legati pacis
caduceatores dicuntur. Sicut enim per feciales bella indicebantur
ita pax per caduceatores fiebat, Ἑρμῆς autem Grece dicitur
Latine interpres.

 DE ORPHEO  

Apollo lyra accepta Orpheum Oeagri fluminis et Calliopes muse
filium dicitur docuisse et postquam ipse citharam inuenit, lyram
sibi concessisse. Hic autem theologus fuit et orgia primus
instituit et quia hominum feritatem morum composuit institutione,
dicitur arbores et saxa ad se audiendum commouendo illicuisse.
Erat autem sibi una ex Driadibus uxor dicta Euridice, que quadam
uice Aristei filii Apollinis et Cyrenes nymphe Penei fluminis
Thessalie filie insidias fugiens serpentem in prato latentem
incurrit, cuius etiam ueneno periit. Vnde doloris impatientia
turbatus Orpheus lyra accepta Tenarias fauces adiit, cantus
dulcedine Ditis feritatem permouit impetrans Euridicen ea tamen
lege sibi reddi ut eam subsequentem precederet, nec illius causa
uisum retro flecteret. Amoris autem impatientia date sibi legis
oblitus sue iam potestatis coniugem respexit legeque Fatorum eam
retrahente subito ab oculis lapsam perdidit.

 DE IOVE ET ETHNA NIMPHA  

Iuppiter Ethnam nimpham compressit et grauidam fecit, quam cum
Iuno persequeretur, illa Terre implorauit auxilium et in cuius
sinus recepta enixa est geminos nec dum parto maturo. Vel, ut
alii dicunt, Iuppiter timens Iunonem Terre commendabat ipsam,
secundum alios partum eius. Hos Terra intra gremium suum tam diu
fouit quam diu lex uteri postulabat, posteaque enixa est, unde
Palici, id est bis geniti, appellati sunt. Hos autem inmites
fuisse et humano sanguine placari consuetos fabula disserente est
firmatum. Postea quibusdam sacris mitigati sunt et eorum
inmutata sacrificia.

 DE CIBILE  

Cibile mater deorum dicitur et currui subiunctis leonibus
uehitur, Coribantes strictis gladiis munitos ministros habere,
turritam gestare coronam fingitur. Ideo igitur mater deorum curru
uehi dicitur quia ipsa est terra que in aere suspenditur; ideo
sustinetur rotis quia mundus rotatur et reuolubilis est; ideo ei
subiunguntur leones ut ostendatur maternam pietatem totum posse
superare; ideo Coribantes eius ministri cum strictis gladiis esse
finguntur ut omnes pro terra sua debere pugnare significetur;
quod autem turritam gestat coronam, ostendit ciuitates terre esse
superpositas quas turribus constat insignitas. Vnde autem leones
suo currui subiungerentur, hac fabula demonstratur.

 DE ATHALANTA  

De ciuitate, que Scenos dicitur, fuit quedam uirgo Athalanta
Scrinei filia prepotens cursu adeo ut sponsos prouocatos cursu
superatos occideret. Postea Yppomenes Venerem, ut sibi adesset,
rogauit, a qua cum accepisset de orto Hesperidum tria mala aurea,
puellam prouocauit et singula iacere cepit. Tunc Athalanta
cupiditate colligendorum malorum retenta superata est. Sed
Yppomenes potitus uictoria in luco Matris Deum amoris impacientia
cum uicta Athalante concubuit. Vnde irata dea in leones eos
conuertit et suo currui subiugauit precipiens ne secum umquam
leones coirent. Nam et Plinius in Naturali historia dicit leonem
cum parda et pardum cum leena concumbere.

 DE PAN  

Pan deus est rusticus in nature similitudine formatus, unde et
Pan dictus est, id est omne. Habet enim cornua in Solis radiorum
et cornua Lune similitudinem, rubet eius facies ad etheris
imitationem; in pectore nebridem habet stellatam et ad stellarum
imaginem, pars eius inferior hispida est propter arbores,
uirgulta, feras, caprinos pedes habet ut ostendat terre
soliditatem. Fistulam VII calamorum habet propter armoniam celi
in qua VII sunt planete, ut Virgilius: {€VII discrimina uocum€}.
Recuruum baculum, calauropa habet, id est pedum, propter annum
qui se recuruat, quia deus totius nature est. A poetis fingitur
cum Amore luctatus et ab eo uictus quia, ut legimus: {€Omnia
uincit Amor€}. Ergo Pan secundum fabulas Syringam nympham amasse
dicitur quam cum sequeretur, illa implorato Terre auxilio in
calamum conuersa est quem Pan ad solatium amoris incidit et sibi
fistulam fecit unde fistula Grece syringa dicitur.

 FABVLA ENEE  

Eneas autem, ut Cato dicit, simul ac uenit in Italiam accepitque
uxorem, propter quod Turnus tam in Latinum quam in Eneam bella
suscepit a Mezentio impetratis auxiliis. Sed primo bello periit
Latinus, secundo pariter Turnus et Eneas et postea Mezentium
interemit Ascanius et Laurolauinium tenuit. Cuius insidias
Lauinia timens grauida confugit ad siluas et latuit in casa
pastoris Tirii et illic enixa est filium quem uocauit Siluium.
Timens autem Ascanius ne populi contra se flagraret inuidia,
uocauit nouercam et ei concessit Laurolauinium, sibi uero Albam
constituit. Sine liberis periit, Siluio, qui et Ascanius dictus
est, reliquit imperium, unde apud Liuium est error, qui:
{€Ascanius Albam condidit€}. Postea omnes Albani reges Siluii
dicti sunt ab huius nomine sicut hodie Romani imperatores Augusti
uocantur, Egiptii Ptolomei, Perse Arsacide, Latini Murani.

 HYSTORIA  

Causa incendii Ethne secundum Virgilium hec est: Sunt terre
desudantes sulfur per occultos tractus sicut Campanie Vesuuius et
Taurus montes, quod indicat calentium odor aquarum. Item nouimus
ex aque motu uentum creari, esse etiam et concauas terras. Et
constat Ethnam ab ea parte qua Eurus uel Affricus flat, habere
speluncas plenas sulfuris et usque ad mare deductas. He spelunce
in se recipientes fluctus uentum creant qui agitatus ignem gignit
ex sulfure, inde est, quod uidetur, incendium. Hoc autem ita
esse illa comprobat ratio quia et aliis uentis flantibus nihil ex
se emittit et pro modo flantis Euri uel Affrici et interdum
fumum interdum fauillas interdum incendia emittit.

 DE FAVNO  

Faunus infernus dicitur deus et congrue, nam nihil est terra
inferius in qua habitat et de qua responsa dat. Ipse est et
Fatuus, huius uxor est Fatua, idem Faunus et eadem Fauna. Dicti
sunt Faunus et Fauna a uaticinando, id est a fando, unde et
fatuos dicimus inconsiderate loquentes. Fauni autem sunt qui
uulgo incube uel pilosi appellati sunt et a quibus, dum a paganis
consulerentur, responsa uocibus fando dabantur.

 DE NYMPHIS  

Nymphe moncium dicuntur Oreades, que inter siluas habitant et
arboribus delectantur, Driades, que cum arboribus nascuntur et
pereunt, Amadriades, plerumque enim incisa arbore uox erumpit,
sanguis emanat, uirgultorum autem et florum Napee, fontium
Naides, fluminum Potamides, maris uero Nereides. Sunt autem
quedam dee topice, id est locales, que ad alia loca non transeunt
ut Marica dea littorum Minturnensium iuxta Lyrin fluuium
habitans. Quod autem poete inuocant Musas, hec est rationis quod
secundum Varonem ipse sunt nymphe que et Muse. Sane sciendum quod
idem Varro tres tantum esse commemorat, unam que ex aque
nascitur motu, alteram quam aeris icti sonus efficit, terciam que
mera tantum uoce consistit.

 DE ASTREO  

Astreus unus de Titanibus qui contra deos arma sumpserunt, cum
Aurora concubuit, unde nati sunt uenti iuxta Esiodum. Re autem
uera ex aere nubes, ex nubibus aqua, ex aque uero motu uenti
creantur, dicitur autem Eolus rex uentorum fore eorumque furorem
sui imperio frenare. Veritas autem sic se habet.

 DE EOLO  

Eolus Ippote filius rex insularum VIIII que sunt post fretum
Sicilie que ab eo Eolice insule appellantur licet et propria
nomina habeant, quarum nebulis et fumo Vulcanie insule predixit
futura flabra uentorum, unde et ab imperitis uisus est uentos sua
potestate retinere. Fingitur namque a poetis rex uentorum
fuisse, dicitur autem uentos antro frenare quia concaua loca
plena sunt uentis.

 DE TITANIBVS  

Ferunt fabule Terram diis, qui eam inhabitare dedignati sunt,
iratam Titanas, qui et Gigantes dicuntur, serpentinis munitos
pedibus in sui ultionem procreasse, qui uiribus confisi celum
moles montibus extruentes dissipare deosque ad terram substernere
aggressi sunt. Qui Iouis fulminibus obiectuque a Minerua Gorgone
capite prostrati, duci eorum Athlanti celi onere imposito ipsi
terrarum molibus obstructi sunt. Quorum etiam Enceladus, qui et
Briareus siue Egeon dicitur, ardenti Ethne subpositus est, unde
adhuc ardere latusque mutando totam Siciliam tremefacere fumique
uapore complere dicitur. Re uera nisi que de Gigantibus legimus,
fabulose acceperimus, ratio non procedit, nam cum in Flegra
Thessalie loco pugnasse dicantur, quemadmodum in Sicilia
Enceladus, Otus in Creta secundum Salustium, unde: {€Otii
campi€}, Typheus in Campania, ut: {€Inarime Iouis imperiis
imposta Typheo?€} Sed Varro dicit in diluuio aliquos ad montes
confugisse cum utensilibus, qui lacessiti postea bello ab his qui
de aliis ueniebant montibus, facile ex locis superioribus
uicerunt, unde factum est ut dii superiores dicerentur,
inferiores uero terrigene, et quia de imis ad summa reptabant,
dicti sunt pro pedibus serpentes habuisse.

 DE STATVTO IOVIS  

In quo Gigantum contra deos bello cum Victoria Stigis inferne
paludis filia Ioui faueret, dicitur meruisse ut dii per eius
matrem iurantes non audeant fallere. Iuppiter namque statuisse
dicitur ut si quis illius fefellisset numen, integro anno et
VIIII diebus ab ambrosia et nectare prohiberetur. Ratio autem hec
est: Stix merorem significat, a tristicia Stix dicta est, dii
autem leti sunt semper unde etiam immortales, ergo quia merorem
non senciunt, iurant per rem sue nature contrariam, id est
tristiciam que est eternitati contraria.

69. Flegeton autem inferorum fluuius ignem significat, nam flox
Grece calor Latine, unde cuncta procreantur et re uera sine
calore nihil nascitur. Acheron quasi de imo nascitur Tartaro.
Huius estuaria Stigem creant, de Stige nascitur Cocyton. Et hec
est etimologia, nam philosophia hoc habet: qui caret gaudio,
tristis est, tristicia uicina luctui est qui procreatur ex morte,
unde et hec apud inferos esse dicuntur.

 FABVLA DE GALLO  

Elicon mons est Boetie qui et Aonius dicitur, iuxta quem ambulans
Gallus ab una musa ad ceteras est ductus et illic poeta factus
qui dicit: {€putris concrescere fungos€}. Plinius dicit: cum aer
humidus esse ceperit, fauilla, que cum fumo egredi solet,
prohibita aeris crassitudine in lucernis residet et quasdam
imagines uelut fungorum imitatur.

71. Facta est connexio rerum per eternitatem inuicem se retinens
que et suo ordine et lege uariatur ita tamen ut ipsa uarietas
eternitatem habeat.

 FABVLA PELEI  

Peleus adamatus est ab Yppolita Acasti uxore, que cum
despiceretur ab eo, questa est marito sese de stupro
interpellatam. Indignatus Acastus Peleum duxit inuitem gratia
uenandi in Pelium montem ibique reliquit inermem a Centauris
perimendum. Qui seruatus a Chirone collecto exercitu euertit
Acasti regnum et Hyppolitam digno supplicio cruciauit.

 DE OTO ET OPHIALTE  

Otus et Ophialtes gigantes Aloi filii tante audacie erant ut
montibus constructis celum expugnare niterentur, hi enim per
singulos menses nouem digitis crescebant. Icti autem fulmine et
in Tartara mersi sunt.

 DE SALMONEO  

Salmoneus Eoli filius non regis uentorum sed cuiusdam apud Elidem
ubi regnauit, fabricato ponte ereo super eum currus ad imitanda
tonitrua agitauit et in quem iaculatus fuerat facem, occidi
iussit. Hic postea a Ioue fulminatus uerum fulmen est expertus.

 DE PHETONTE  

Pheton Climenis et Solis filius cum doleret obiectum sibi ab
Epapho rege Egypti quod non esset a Sole sed de adulterio
procreatus, duce matre uenit ad Solem et poposcit ut, si uere
eius esset filius, petenda prestaret. Quod cum Sol iurasset per
Stigem paludem se esse facturum, peciit ille ut eius se currus
agitare liceret. Sol post iusiurandum negare non potuit, acceptis
itaque curribus Pheton cum orbitam Solis exisset et mundus
ardere cepisset, ab Ioue fulminatus in Eridanum Italie fluuium,
qui et Padus uocatur, cecidit. Huius interitum flentes sorores
Phetusa et Lampedusa deorum miseratione in arbores commutate sunt
in alnos, ut alii dicunt, in populos. Idem prius uocabatur
Eridanus sed post a luce sui ardoris Pheton est appellatus.

 DE LICAONE  

De Gigantum sanguine natus est Lycaon tyrannus Archadie, cuius
filiam Caliston cum in comitatu Diane Iuppiter uidisset, in
amorem eius incidit et a reliquis segregatam nymphis in Dianam
mutatus compressit et grauidam fecit. Cuius cum crimen tumens
uterus proderet, indignata Diana a comitatu suo eam repulit, illa
autem exactis X mensibus enixa est paruulum qui Arctos
cognominatus est. Indignata Iuno quod pelix sua ex Ioue etiam
mater esset, Caliston uertit in ursam. Cuius filius Arctos cum
esset in adultam etatem perductus, imprudens in matrem incidit
ursam credens et misso telo eam perimere uoluit. Non sustulit
Iuppiter ignorantem matricidium perpetrare statimque eos inter
sydera collocauit. Ille Arcturus et alio nomine Arctophilax
uocatur, illa Arctos Mizon, Latine Septentrio Maior appellatur,
quod signum loco non mouetur, nec hac, quam dicturus sum, causa
mergitur.

 DE THETIDE  

Thetis enim filia Nerei, uxor Oceani, nutrix Iunonis fuit, quam
Iuno indignata pelicem suam in celum translatam rogauit ut
propter affectum nutrite eam prohiberet in occeanum cadere.

 DE LICAONE  

Licaon autem cum susceptos hospicio hospites interimere solitus
esset, stuprate insuper filie dolore commotus Ioue hospicio
suscepto cum uellet explorare an uerus Iuppiter esset, ut
expertum hominem polluto hospitalitatis iure citius eum
interimeret, humanam ei carnem uescendam apposuit. Vnde commotus
Iuppiter domum eius incendit ipsumque mutans in lupum docuit
hospicii iura non polluenda.

 DE ICARO  

Icarus quidam Atheniensis Liberi comes fuit, a quo cum uini usum
mortalibus tradere doctus uitem seuisset floridamque fecisset,
dicitur hircus in uineam se coniecisse et, que tenerrima ibi
uidebantur, folia decerpsisse. Quo facto Icarus eum interfecit et
ex pelle eius utrem faciens uento preligauit et suos sodales
circa eum saltare coegit, unde et adhuc caper Bacho, quia obest
uitibus, immolatur. Victime enim numinibus aut per similitudinem
aut per contrarietatem immolantur, per similitudinem ut nigrum
pecus Plutoni, per contrarietatem ut porca, que obest frugibus,
Cereri, caper, qui obest uitibus, Libero, item capra Esculapio,
qui deus est salutis, cum nunquam sit capra sine febre. Rustici
autem cum exhibitum ab Icaro uinum plus nimio potantes
deebriarentur, uenenum se ab illo accepisse putantes eum in
Marathone regionis monte interfecerunt. Huius canis, cui nomen
fuit Mera, est reuersus ad Erigonem filiam que cum eius se ueste
extrahentis comitata uestigia ad patris peruenisset cadauer,
laqueo uitam finiuit, cui mortue canis morte sua satis fecit. Sed
Erigone deorum uoluntate cum cane in celum translata ipsa Virgo,
canis Syrius appellatur. Receptus similiter in celum cum
plaustro Icarus, plaustrum Septentrio uel Arctos, ipse Bootes uel
Artophilax est uocatus. Sed post aliquantum tempus Atheniensibus
morbus talis est inmissus ut eorum uirgines furore quodam ad
laqueum compellerentur. Vnde consultum oraculum respondit sedari
posse illam pestilentiam si Erigonis et Icari cadauera
requirerentur. Que cum diu quesita nusquam inuenirentur, ad
ostendendam suam deuocionem Athenienses, ut eciam in alieno ea
querere uiderentur elemento, suspenderunt de arboribus funem, ad
quem se tenentes homines hac illacque agitabantur ut quasi per
aerem illorum cadauera querere uiderentur. Sed cum plerique
caderent, inuentum est ut formas ad oris sui similitudinem
facerent et eas pro se suspensas mouerent. Vnde oscilla dicta
sunt ab eo quod in his ora cillerentur, id est mouerentur, nam
cillere est mouere, unde et furcille dicte sunt quibus frumenta
cillentur.

(Scholion R) Alii dicunt oscilla esse membra uirilia de floribus
facta que suspendebantur inter columnia inter duas columnas ita
ut in ea homines acceptis clausis personis inpingerent et ea ore
cillerent, id est mouerent, ad risum populo commouendum, et hoc
in Orpheo lectum est. Prudentioribus tamen aliud placet qui
dicunt sacra Liberi patris ad purgationem anime pertinere. Omnis
enim purgatio aut per aquam fit aut per ignem aut per aerem,
sicut in VI.: {€alie panduntur inanes Suspense ad uentos, aliis
sub gurgite uasto Infectum eluitur scelus aut exuritur igni€}. Vt
nunc per oscilla genus purgationis, quod est maximum,
intelligamus, nam primum est aque, secundum ignis, tercium aeris.

 DE SATVRNO ET FILIRA  

Saturnus dum amata Filira coiret, Ops eius uxor aduenit, cuius
presentiam timens conuertit se in equum, exinde natus est Chiron
dimidia parte homo, dimidia equus. Habitauit autem in Pelio
Thessalie monte, a quo Achilles et Esculapius nutriti dicuntur.
Hic postea translatus est inter sidera a Saturno et factus est
Sagittarius.

 DE PROMETHEO  

Prometheus cum hominem fingeret iussu deorum, ex omnibus
animalibus particulas, prout erat eorum natura, ei apponebat.
Vnde {€uim leonis stomacho€} dicitur {€apposuisse€} idcirco quod
iracundia magis accendamur, timorem a lepore, astutiam a uulpe, a
serpente prudentiam, a columba simplicitatem. Fecit autem
hominem inanimatum et insensibilem, cuius opus Minerua mirata
spopondit ei ut si quid uellet de celestibus, ad suum opus
inquireret. Ille se nescire ait que bona in celestibus
haberentur, sed si fieri posset, se usque ad superos leuaret
atque exinde, si quid operi suo congruum cerneret, melius presens
arbiter tulisset. Illa inter horas septemplicis clipei sublatum
celo detulit, et dum uidit celestia animata ignis uigore
uegetata, Phebaicis rotis applicans faculam ignem est furatus
quem hominis applicans pectori animatum reddidit. Prometheum
dictum quasi promanteci, quod nos Latine prouidentiam dei
dicimus, quasi enim dei prouidentia et Minerua quasi a celesti
sapientia homo factus est.

 DE HOSTIA PROMETHEI  

Antiqui autem cum totas hostias sacra consumerent flamma,
Prometheus, qui propter excellentiam animi homines finxisse
existimatur, impetrasse a Ioue dicitur ut partem hostie in ignem
coniecerent et partem in suo consumerent uictu. Que dum
consuetudo perduraret, ipse Prometheus duos tauros immolabat,
quorum iecora cum primum in ara posuisset, tauri utriusque carnem
in unum compositam corio bubalo texit, ossa, que circum fuerunt,
reliqua pelle contecta in medio locauit Ioui faciens potestatem
ut, quam uellet, sumeret partem. Iuppiter utrunque putans taurum
esse delegit ossa pro sua dimidia parte. Iuppiter cum factum
rescisset, mortalibus eripuit ignem ne caro utilis esset cum
coqui non posset. Prometheus autem mortalibus ignem restituere
cogitans Minerue auxilio celum dicitur ascendisse et adhibita ad
radios Solis facula ignem est furatus quem hominibus indicauit.
Ob quam causam irati sunt dii et miserunt duo mala in terris
maciem et morbos, ipsum autem Prometheum per Mercurium in monte
Scithie Caucaso ferrea catena XXX milia annorum uinxit Iuppiter
ad saxum adhibens ei aquilam que cor eius exederet. Hercules
autem missus ab Euristeo propter Hesperidum mala nescius uie
deuenit in Caucasum montem ad Prometheum, a quo demonstrata uia
post uictoriam pro gratie beneficio aquilam cor eius exedentem
interfecit. Sed de Promethei solutione hec memorie causa prodita
est.

 DE IOVE ET THETIDE  

Cum Iuppiter Thetidis pulchritudine inductus eam uellet uxorem
ducere, Parce dicuntur fata cecinisse ut ab eo, qui ex se et
Tetide nasceretur, Iuppiter regno pelleretur. Quod cum Iuppiter
ex Prometheo hec audiente comperiret, destitit Thetidem uelle
uxorem ducere et Prometheum pro beneficio uinculis liberauit et
memorie causa digitum sibi lapide et ferro uinciri iussit, qua
consuetudine adhuc homines usi anulos lapide et argento conclusos
ad amicitie memoriam et pignus habere ceperunt. Hec autem omnia
non sine ratione finguntur, nam Prometheus uir prudentissimus
fuit unde et Prometheus dictus est, id est a prudentia. Hic autem
primus astrologiam Assiriis indicauit quam residens in monte
altissimo Caucaso nimia cura et sollicitudine prehenderat. Hic
mons positus est circa Assirios uicinus pene sideribus, unde
etiam maiora astra monstrat et diligenter eorum ortus occasusque
significat. Dicitur autem aquila cor eius exedere, quod aera
sollicitudo est qua ille affectus siderum omnes deprenderat motus
et quod quia per prudentiam fecit, duce Mercurio, qui prudentie
et rationis deus est, ad saxum dicitur esse religatus. Deprendit
preterea rationem fulminum et hominibus indicauit, ad hec quadam
arte ab eodem monstrata supernus ignis eliciebatur qui mortalibus
profuit donec bene eo usi sunt. Nam postea malo hominum usu in
perniciem eorum uersus est, sicut in Liuio lectum est de Tullio
Hostilio qui eo igni exustus est cum omnibus suis, Numa uero
Pompilius impune usus est tantum in sacris deorum. Hinc est quod
igne rapto ab iratis numinibus morbi dicuntur hominibus immissi.

 DE CLEOBE ET BITONE  

Cum mos esset sacerdotem Argivam bobus iunctis adire templa
Iunonis dieque sollemni boues omnibus pestilentia consumptis non
possent inueniri, duo sacerdotis filii Cleobis et Bito matrem
subierunt et ad templa deduxerunt. Iuno probans eorum religionem
obtulit matri ut, quod uellet, filiis posceret. Illa pia
responsione ait ut, quod dea mortalibus utile sciret, ipsa
prestaret. Altera itaque die sacerdotis iuuenes reperti sunt
mortui, ex quo probatum est nihil esse morte prestantius.

 DE CHELONE  

Virgo quedam Chelone lingue impatientis fuit. Verum cum Iuppiter
Iunonem sibi nuptiis iungeret, precepit Mercurio ut omnes deos
uel homines atque animalia ad nuptias conuocaret. Quo facto sola
Chelone irridens et detrahens nuptias adire contempsit uenire.
Quam cum Mercurius non uenisse notauisset, iussu Iouis ad terras
descendit et menia Chelonis super fluuium posita in mare
precipitauit. Ipsamque Chelonem in animal sui nominis uertit quam
nos Latine testudinem dicimus, et ut ad penam dorso tectum
portaret, fecit. Vnde etiam incuruatis edificiis hoc nomen
impositum est.

 DE PRETO REGE  

Pretus Abantis filius rex Argiuorum inimicam felicitati sue
habuit coniugis fecunditatem. Tres et enim sustulit filias et ad
tempus nuptiarum usque perduxit, sed incontinens uirginum lingua
infelicitatis edidit causas. He enim feruntur sollemniter templum
Iunonis intrasse et se dee pretulisse, hinc offensa Iuno puellas
in iuuencas uertit et cupiditatem siluas petendi iniecit adeo ut
plerumque mugirent et collo iuga timerent credentes se formam
habere uaccarum. Quod eo usque passe sunt donec Pretus regni
partem, si quis eas in pristinum statum mentis restituisset,
proposuit daturum et ex his unam coniugem. A Melampo autem
herbarie artis peritissimo eedem Pretides ab insania sunt
liberate unaque ex uirginibus ducata ipso facto regni consorte et
genero.

 DE ANTIGONE  

Antigone Laomedontis regis Troiani filia cum se Iunoni preferret,
ab ea propter forme arrogantiam conuersa est in ciconiam.

 DE ARACHNE  

Arachne, que et Lidia dicitur, quedam puella sacerdos Minerue in
lanificio doctissima fuit, que dum improbe opus suum Minerue
pretulisset et eam lanificio prouocasset, a Minerua in uermem sui
nominis, id est araneam, conuersa laqueo uitam finiuit. Vnde
semper opere, quo gaudebat, fatigando casses in alto semper
inutiliter suspendet.

 DE NIOBE  

Niobe Tantali uel Pelopis filia uxor Amphionis ob insolentiam
partus Apollinis ac Diane numen experta est. Nam cum ex Amphione
VII filiis totidemque uirginibus editis comitata gauderet et
quodam tempore Manto Tiresie filia ex responso Thebanos monuisset
ut Latone et filiis eius Apollini et Diane preces ferrent, illa
sacrificiis interesse noluit predicans se potentiorem numine
Latone ac filiis eius esse. Hoc cum Latona filiis suis
conquereretur, Apollo et Diana tecti nubibus Thebas uenerunt ac
Nioben cum filiis suis filiabusque necauerunt. Peremptos autem
apud Thebas liberos Niobe ad patriam, Sifilon scilicet montem
dicitur reduxisse ipsamque ibidem in saxum mutatam induruisse.
Filii autem Niobes hi sunt: Archemorus, Antogorus, Tantalus,
Phedimus, Sipulos, Xenarcus, Apinitos; filie autem he:
Asticratia, Pelopia, Cheloris, Cleodoxe, Ogime, Etia, Neera.

 DE GLAVCO  

Glaucus quidam fuit de Potnia ciuitate, qui cum sacra Veneris
sperneret, illa irata equabus eius, quibus utebatur ad currum,
inmisit furorem que mox eum dilacerauerunt.

 DE DEVCALIONE ET PIRRA  

Iuppiter humani generis uicia uindicans terras ymbrium undatione
operuit totumque hominum genus diluuio deleuit. Deucalion autem
Promethei filius et Pirra eiusdem soror cum miseratione numinum
in Parnaso monte effusionem ymbrium fugissent, nauicula Delphos
uecti Themidis, que antistes Terre fuisse traditur, oraculo
audierunt humanum genus posse reuerti si ossa matris post terga
iactarent. Intellexerunt igitur per matrem terram significari
quippe omnium rerum genitricem, ossa uero eius lapides. Igitur
oraculo adimpleto lapides, quos Deucalion post tergum proiecit,
in uiros uertebantur, lapides, quos Pirra, in feminas. Secundum
alios cum in Parnasum montem effugissent, ignem fecerunt ut nocte
uterentur, sed reputans Deucalion ex facto Iouem offendi posse
ignem extinxit, ob hoc miseratus Iuppiter per Mercurium monuit ut
lapides post se iacerent.

 DE LICO ET ANTIOPA  

Lici uxor Antiopa Nictei regis filia ab Epapho Ionis et Iouis
nato per dolum stuprata a uiro Lico est eiecta, quam pulsam
Iuppiter in satirum uel, ut alii dicunt, in taurum uersus
compressit et grauidam fecit. Licus autem iratus Dircen duxit
uxorem, cui cum suspicio incidisset uirum suum Licum cum Antiopa
prius amata concubuisse, imperauit famulis ut pelicem uinctam in
tenebris clauderent. Cui cum partus instaret, Iouis uoluntate
uincula effugit et in monte Citherone partus exposuit natos,
uidelicet Zetum et Amphionem, quorum Zetus rusticus, Amphion uero
lira a Mercurio promerita musice extitit peritus. Qui matris
iniurias uindicaturi Licum interfecerunt, Dircen uero indomito
religatam tauro uita priuauerunt. De cuius sanguine natus est
fons ex nomine ipsius Dirceus appellatus. Idem Amphion Cadmo
Agenoris filio Thebas condenti adiutor accedens cantus dulcedine
lapides dicitur mouisse et, ut se muris sponte imponerent,
canendo fecisse.

 DE EPAPHO  

Iuppiter Epaphum ex Ioue et Ione natum in Egypto oppido communire
ibique regnare iussit, oppidum Memphin et alia plura constituit
et ex Cassiapan uxore suscepit filiam Libien que postea in
Affrica regnum possedit, cuius ex nomine terra Libies est
appellata, que etiam regni hereditatem filio suo Agenori
reliquit.

 LYCVRGVS  

Lycurgus rex Tracie fuit qui dum contemnens Liberum eius
amputaret uites, crura sua incidit et mortuus est.

 VNDE INVENTA SIT PALESTRA  

Palestre usus primum ab Atheniensibus repertus est. Troiani etiam
preter Dardanum et Teucrum et ab Atheniensibus originem ducere
dicuntur, unde et Mineruam colunt.

 DE IOVE ET EVROPA  

Cum Mercurius iussu patris in Phenicem transgressus esset ut
armenta illius regionis ad litus compelleret, Iuppiter in taurum
conuersus est. Cum se iumentis Agenoris regis Libie immiscuisset
et in amore sui spaciantes in harena uirgines consistere
coegisset, ac paulatim singulas alludens nouissime Agenoris
filiam Europam in pratis secundum consuetudinem puellarum flores
legentem uiciauit et tergo sibi insidentem in insulam Cretam
detulit et ex ea tres filios Minoem, Radamantum et Eacum, qui
facti sunt apud inferos iudices, genuit terciamque ab ea orbis
partem uocauit.

 REPETITIO  

Agenor cum filiam nomine Europam haberet, Iuppiter forma eius
sibi placita in taurum mutatus se iumentis Agenoris immiscuit et
Europam in pratis secundum puellarum consuetudinem flores
legentem uiciauit et tergo sibi insidentem in Cretam insulam
detulit et ex ea tres filios Minoem, Radamantum et Eacum genuit,
qui facti sunt apud inferos iudices, tertiamque ab ea orbis
partem uocauit.

 DE AGENORE ET FILIIS EIVS  

Agenor rapta filia Europa fratres eius Cilicem, Cadmum, Phenicem
ad requirendam sororem misit ita ut nisi eam reperissent, ad se
non reuerterentur. Cilix diuersas petit regiones, nouissime
constituit Ciliciam, nec minus Phenix Phenicem. Cadmus non
inuenta sorore Apollinis oraculum sciscitabatur in quibus
partibus consistere deberet. Accepto igitur responso ut uaccam a
grege segregatam, que Lune signum in latere haberet, ageret, et
ubi illa fessa procubuisset, ibi urbem statueret, parens igitur
precepto in eam terram deuenit que postea a boue Boetia dicta
est. Cum autem ad Martis fontem socios aquatum misisset et ille
illuc post eos uenisset, ut uidit a dracone, qui Marti erat
consecratus, socios consumptos, serpentem interemit et dentes
eius seuit. Ex quibus terrigenarum multitudo progignitur, que se
mutuis uulneribus interemit quinque tamen superstitibus, quorum
nomina hec sunt: Echion, Ideus, Cromius, Pelorus, Hipereon. Qui
Minerue uoluntate Cadmo et Amphioni cantus dulcedine, ut sua
sponte saxa muris imponerent, efficienti adiutores condendarum
Thebarum additi et principes urbis sunt facti.

 DE CADMO  

Nupsit autem Cadmus Hermione que nata erat ex adulterio Martis et
Veneris sed malo omine. Postquam filiabus Solis Venus amores
inmisit et singule exitiali morbo detente interiere, Vulcanus
Minerue consilio monile astu perfecit, nam consciam facti
Mineruam indicant oculi Gorgone qui in eodem monili gemmis erant
inserti. Fecit ergo Vulcanus monile pulcherrimum infausti ominis
ita ut necesse esset hoc monile gestantem erumnarum mole opprimi.
Quod dedit Hermione Martis et Veneris filie, cum Cadmo Agenoris
filio nuberet, cuius malo ominis multa aduersa paciens in ultimis
Cadmo in Illiricum importunia Thebarum fugiente cum eo in
draconem conuersa est. Deinde hoc monile Semile portauit que
fulmine Iouis interiit. Idem habuit Ino que occiso a marito
Athamante per furorem uno ex filiis Learcho cum alio, id est
Palemone, se precipitauit in mare ut mariti insequentis uitaret
insaniam. Post habuit Agaue que et ipsa filium furore percussit.
He igitur predicte filie Cadmi et Hermione fuerunt. Habuit et
Iocasta que per errorem filio Edippo nupsit, habuit et Argia
Adrasti regis filia a marito Polinice id per hereditatem sortito
eo donata, que idem monile propter prodendum maritum eius
Amphiaraum Eriphile eius uxori tradidit, quam postea filius
Alcmeon in uindictam patris occidit. Orestisque furore occisa
matre correptus idem monile Apollini consecrauit, quod in fontem
proiectum hodie cerni dicitur, quod si quis attractauerit, dicunt
Solem offendi et tempestates oriri. Quatuor autem sorores, id
est Ino, Autonoe, Semile, Agaue, filie Cadmi esse dicuntur quia
sunt ebrietatis genera: uinolentia, rerum obliuio, libido,
insania, unde et nomina hec IIII Bache acceperunt. Prima Ino,
hynos Grece uinum, secunda Autonoe quasi autonynone, id est se
ipsam non cognoscens, tercia Semile quasi samalion quod nos
Latine corpus solutum dicimus unde et ipsa genuisse Liberum
patrem dicitur, id est de libidine nata ebrietas, quarta Agaue
que ideo insanie comparatur quod caput filii uinolenta abscidit.

 DE IVNONE ET SEMILE  

Iuno cum uideret Semilem Cadmi filiam, que et Thione dicitur, a
Ioue diligi, in aniculam uersa est et Semiles limen ingrediens
sibique ita locuta est: Si te, ut perhibent, integre amat
Iuppiter, ab eo impetra ut talis ad te ueniat qualis Iunoni solet
uideri. Quod cum Semile a Ioue rogaret, ille mortalem nullo modo
talem aduentum posse ferre dixit, illa autem instante tandem
promisit tali habitu se ad eam esse uenturum quali ad Iunonem
uenit. Qui cum uenisset cum fulmine, Semile sustinere non potuit
et obit. Iuppiter uero aperto eius uelocissime utero Liberum
patrem ipse et Mercurius aperto femore suo abdidisse dicitur ut
expletis VIIII mensibus legitime nasceretur. Postea completis
maternis mensibus nymphis, que Nisam montem inde frequentabant,
clam tradidit nutriendum, quem postea Ino uxor Athamantis ex Eolo
geniti, matertera sua, soror uidelicet Semile nutrisse
perhibetur. Hinc irata Iuno furorem Athamanti marito Inonis
inmisit ita ut filios suos uellet occidere sperans ut si Liberum
patrem inuenire possit, simili ut liberos sorte perimeret. Hinc
Athamas mox unum filium suum Learcum Herculis extinxit sagittis,
cum quo ita extincto, ut Statius dicit, humeroque suo imposito
persequebatur Inonem uxorem, dicit enim: {€dextramque in terga
reflexam Eolidem humero iactantem funus honusto€}. Ino uero
maritum suum ubi furere et se persequi conspexit, Melicertam
alterum filium arripiens se cum illo precipitauit in mare, qui
postmodum in deos marinos conuersi sunt, Melicerta in Portunum
qui Grece Palemon dicitur, Ino in marinam deam que Grece dicitur
Leucothea.

 PALEMON  

Palemonis autem corpus cum Chorinthum, que et Ephire dicitur,
fuisset appulsum, ex habitu contemplati regis fuisse filium
humauerunt, cui humato institutum fertur lustrale certamen.

 DE LIBERO  

Liber adulte factus etatis Indiam sibi subiugauit, inde reuertens
cum in deserta et in extrema parte Libie teneretur ac siti
laboraret exercitus, rogasse dicitur Iouem ut se aquam ei
ostendendo patrem probaret. Mox ex harena aries apparuit qui pede
eleuato monstrauit locum ubi fodiens aquam posset inuenire. Tunc
aperta terra egressa est aqua largissima uel, ut alii dicunt,
aries sibi apparuit quo duce Liber aquam inuenit. Inuenta autem
aqua petiit Iouem ut arietem in astra transferret. In eo autem
loco ubi aqua fluxit, templum constituit quod Iouis Ammonis
dicitur, simulacrum etiam eius adiectis cornibus arietinis
confectum est. Fingitur autem cornibus arietinis quod satis eius,
que ibi dantur, in ululatu sunt responsa et obscuritate
inuoluta. Dicitur autem Iuppiter Ammon eo quod in harena repertus
est, ammoniam enim Greci harenam dicunt. Liber autem Lieus etiam
uocatus inter deos receptus dicitur tygribus sedere, iuuenis
nudus pingitur. Liber autem Lieus pater dictus est quod uini
passio liberas mentes faciat, Indos uicit quia hec gens uino
dedita est, hic tigribus sedere dicitur quod uino fere mentes
mulceantur, unde et Lieus dicitur quasi lenitatem prestans,
iuuenis ideo depingitur quia semper ebrietas calet, ideo nudus
quia mentis sue secreta ebrius nudat.

 DE AVTONOE  

Autonoe tercia Cadmi filia Aristeo Apollinis et Cirenes nymphe
filio nupsit et ex eo filium Acteonem concepit. Qui cum in siluis
uenaretur, Dianam, cum in ualle Gargaphie estiuo tempore et
assidua uenatione fatigata se ad fontem perlueret, nudam subito
incurrit, inde ab illa irata in ceruum ipse, ne eloqui posset,
mutatus a suis dicitur canibus perisse laniatus. Quod exponens
Anaximenes dicit: quia Acteon uenationem dilexit, sed cum ad
maturam uenisset etatem, consideratis uenationum periculis nudam
artis rationem uidens extimuit, et dum periculum uenandi fugeret,
affectum tamen canum non dimisit, quos inaniter pascendo pene
omnem suam substantiam perdidit, ob hoc a suis canibus dicitur
esse deuoratus.

 DE ARISTEO  

Aristeus autem post laniatum a canibus filium matris instinctu
Thebas reliquit et Cheam insulam tenuit adhuc hominibus uacuam.
Postea relicta ea cum Dedalo ad Sardiniam transitum fecit.

 DE AGAVE  

Agaue quarta filia Cadmi Echionis uxor erat, que Liberum patrem
ita in contemptu habuit ut etiam arborem conscendens cum telo ei
insidiaretur. Cuius filius Pentheus Thebanorum rex similiter eius
sacra despiciens negauit eum ex Semele natum, et insuper dicta
Tyresie auguris spernens premonentis ut in aduentu eiusdem Liberi
Thebani redimiti hedera procederent ac sacra susciperent,
prohibet suos parere monitis et confestim iussit famulos suos ut
eum Thebas uenientem uinctum sibi presentarent. Liber, ut eum
uesanientem deluderet, uersus in Acetem comitem suum uinctus
ducitur et in custodiam mittitur. Vnde inmissa matri et filio
amentia Agaue filium sibi obuiantem uitulum putans cum furore
armata decollauit, Liber incolomis euasit. Agaue autem mox post
cedem resipuit et se filium suum decollasse cognouit.

 DE TERESIA  

Teresias Periere filius genere Thebanus in monte Cilleno dracones
concubitu herentes uirga cum percussisset, in mulierem uersus
est, et post temporis seriem iterum eos concubentes uidens
percussis rursus uirga in eodem loco in figuram rediit pristinam.
Quo tempore inter Iouem et Iunonem iocosa fuit disceptatio,
utrum mas an femina maiorem sentiret coitus uoluptatem.
Introductus iudex Teresias qui utramque naturam expertus fuerat,
libidinem mulieris ad comparationem uiri triplicem fore
asseuerauerat. Ob hoc Iuno irata manus eius precidit et eum
excecauit, Iuppiter autem ob id ei concessit ut VII etates
uiueret uatesque ueracissimus haberetur. Teresiam, quem diximus,
intelligi uolunt tempus, quod in uere dicitur masculinum quia
tunc soliditas et clausura est germinum, ergo dum uernum tempus
coeuntia sibi affectu animalia uiderit eaque uirga, id est
feruoris estu, percusserit, in femineum sexum conuertitur, dum in
estatis feruorem mutatur. Estatem namque in modum femine ponunt
quia omnia patefacta suis folliculis emergunt, cuius genitura dum
ueniente autumno prohibetur, iterum in priorem concipiendi et
stringendi imaginem conuertitur. Denique cum duobus diis, id est
duobus elementis igni et aeri, iudicandi causa adhibetur, iustam
de eius iudicio rationem proferetur. Ad fructificandi enim
germina tripla aeri pre igne suppetit materia, aer enim et
maritat in glebis et perdurat in foliis et grauidat in
folliculis, sol autem maturare tantum nouit in granis. A Iunone
cecatur quia hiemis tempus nubilosa aeris caligine obducitur,
Iuppiter uero ei uaporibus occultis prescientiam, id est
conceptionem, futuri subministrat germinis.

 DE BRANCO  

Brancus Apollini dilectus futurorum fuit peritus, cuius talis est
fabula: Chus quidam decimus Apolline cum pranderet in littore,
profectus oblitus est filium Smicronem nomine. Ille in saltum
cuiusdam Patronis peruenit receptusque cum filiis suis capras
pascere cepit. Aliquando cignum prenderunt et illum ueste
cooperuerunt. Illi pugnando uter patri illum munus offerret, cum
essent fatigati certamine, mulierem inuenerunt reiecta ueste, et
cum fugerent territi, reuocati ab ea, ut Patron unice Smicronem
diligeret ut puerum, sunt admoniti. Illi, que audierunt, Patroni
indicauerunt. Tunc Patron Smicronem pro suo filio dilexit eique
filiam suam uxorem locauit. Illa ab eo inpregnata uidit in somnis
per fauces suas introisse Solem et exisse per uentrem. Ideo
infans natus Brancus est uocatus quia mater eius sibi uterum a
Sole uiderat penetratum. Hic cum in siluis Apollinem fuisset
osculatus, ab eo est comprehensus et accepta corona uirgaque
uaticinare cepit et subito nusquam comparuit. Templum sibi factum
Branchiadon est nominatum et Apollini templa consecrantur que ab
osculo Branchi Philesia nuncupantur.

 DE MOPSO  

Mopsus Apollinis et Ymatis filius amicitia Iasoni fida coniunctus
diuinandi in tantum extitit peritus quod post mortem eius templa
dicata sunt, a quorum aditis sepe homines responsa accipiunt.

 DE SIBILLA  

Sibillam pio amore Apollo dilexit et ei poscendi quod uellet,
arbitrium obtulit. Illa manibus harenam hausit et tam longam
uitam poposcit. Cui Apollo respondit id posse fieri si Eritheam,
in qua habitabat, insulam relinqueret et eam nunquam uideret.
Profecta igitur Cumas tenuit, et illic defectam corporis uiribus
uitam in sola uoce retinuit. Quod cum ciues eius cognouissent,
siue inuidia siue miseratione commoti ei miserunt epistulam creta
antiquo more signatam, qua uisa in mortem est soluta. Vnde
nonnulli hanc esse dicunt que Romana fata conscripserat, quod
incenso Apollinis templo inde Romam allati sunt libri unde hec
fuerat. Sibilla autem Femonoe dicta est nam adiectiuum est nomen,
sibilla enim dicitur omnis puella cuius pectus numen recipit,
nam ut †alii† dicunt sios deos, bule autem est sententia, igitur
sibillas quasi siobulas dixerunt.

 DE EIVS LIBRIS  

Constat autem regnante Tarquinio quendam mulierem obtulisse ei
VIIII libros Sibille Cumane secundum Virgilium, secundum Varronem
Erithie, in quibus libris erant fata et remedia Romanorum, et
pro his poposcit CCC Philippicos qui tunc preciosi erant. Que
contempta alia die tribus incensis reuersa est et tantum
poposcit, item tertia die aliis tribus incensis cum tribus
reuersa est et accepit quantum postulauerat. Qui libri
diligentissime in templo Apollinis seruabantur, tempore ciuilis
belli iam per populum carmina uulgabantur et mala Romani fati
omnibus patebant.

 DE IONE  

Io Inachi Argiuorum regis filia fuit, cum qua amata a Ioue
morante Iuno superuenit. Timens ille ne deprehenderetur Io, in
uaccam mutauit et eam poscenti Iunoni, ne pelicem confiteretur,
dedit. Cui Iuno Argum Aristodis filium omnibus menbris oculatum
custodem apposuit, quem cum Iuppiter per Mercurium interemisset,
Iuno eum in pauonem mutauit, Ioni uero inmisit oestrum, quo toto
orbe uexata tandem ad Egyptum uenit et Iouis uoluntate in Isim
mutata est. Fingitur autem Isis in similitudine uacce mare
transisse, quia transiit in naui uacce picturam habente, quod ut
certius cognoscas, nauigium Isidis Egyptus colit.

 DE YSIDE  

Ysis autem est genius Egypti qui per sistri motum, quod gerit in
dextra, Nili accessus recessusque significat, per situlam, quam
sinistra retinet, omnium fluentiam lacunarum. Isis autem lingua
Egyptiorum est terra quam Isin uolunt esse.

 DE OSYRIDE  

Osyris fuit gigas Isidis maritus a Typhone fratre suo dilaniatus
quem Isis regina Egypti diu plangendo quesiuit et tandem inuentum
salutauit. Vnde populus, qui eius colit festa, simulat se eum
querere et inueniens eum tandem salutat Grece his uerbis:
ueneramur te.

(Scholion R) Statius: {€Gentis Achemenie ritu, seu prestat
Osirim€}.

 DE VANNO LIBERI PATRIS  

Dicitur autem Isis inuenta Osyridis membra cribro superposuisse.
Nam idem est Liber pater, in cuius mysteriis uannus est quia
Liberi patris sacra ad purgationem anime pertinent, et sic
homines mysteriis eius purgabantur sicut uannus frumenta purgat.
Vnde Liber ab eo, quod liberet, est dictus, quem etiam Orpheus
dicit discerptum esse a Gigantibus.

 DE VENERE  

Venus indignata quod Proserpina Iouis et Cereris filia coniugia
sperneret Plutoni propter terrorem, Tiphei euomentis Ethnam ab
inferis emerso intulit amorem ut Proserpinam Iouis et Cereris
filiam circa cacumen Ethne flores legentem eriperet. Qua
compressa cum properaret fugere, Cyane nimpha, quam dilexerat
Anapus amnis, intercedente tardatus est. At ille incensus ira
more intercedentem, ut amoueret, sceptro percussit, unde preceps
in inferna dimersa est et in liquorem conuersa, cuius lacus
contiguus est Arethuse.

 DE PROSERPINA  

Proserpinam autem, id est Persephonem, raptam a Dite patre cum
Ceres incensis facibus per orbem terrarum requireret, per triuia,
per quadriuia uocabat clamoribus, unde permansit in eius sacris
ut certis diebus per compita a matronis exerceatur <ululatus>.

 DE CERERE  

Cum autem Ceres de filie inquisitione non cessaret, propter
extinguendam sitim ad quendam fontem accessit. Licii rustici
uidentes eam a potu prohibere ceperunt conturbantesque pedibus
fontem contra eam sonum naribus emiserunt. Vnde illa irata eos
conuertit in ranas que nunc quoque ad illius soni imitationem
coaxant. Pantagias fluuius Sicilie cum plenus incederet, implebat
sonitu totam pene Siciliam unde Pantagias dictus est. Hic postea
cum Cereri filiam querenti obstreperet, tacere iussus est
numinis uoluntate.

 DE INQVISITIONE EIVS  

Ceres cum Proserpinam raptam querere non desisteret, uenit ad
Eleusinam ciuitatem ad Celeum regem Atheniensium, qui cum
liberaliter eam excepisset et a quo rapta esset Proserpina,
indicasset, illa beniuolentia eius delectata fifii sui nomine
Triptolemi, quem uxor Hiona sibi peperit, se nutricem promisit.
Hanc regina libens nutricem filio suo suscepit eique nutriendum
tradidit.

 DE IMMORTALITATE EIVS ALVMNI  

Ceres dum alumnum suum uellet immortalem reddere, interdiu lacte
diuino nutriebat, noctu clam igne obruebat, itaque preter quam
soliti erant mortales, crescebat. Cum hoc pater miraretur,
nocturno tempore obseruauit, et cum Ceres puerum igne obrueret,
exclamauit. Illa irata Eleusium exanimauit ac Triptolemo alumno
suo eternum beneficium contulit, nam fruges ei propagandas et
currum draconibus uinctum tradidit quibus ille uectus orbem
terrarum frugibus obseuit.

 DE TRIPTOLEMO  

Triptolemus beneficio Cereris cum fruges per omnes spargeret
gentes, ad Licum †Scotie† regem uenit ibique pene deceptus est.
Volens enim Licus id, quod hospes attulerat, fuisse suum
monstrare Triptolemum insidiis perimere conatus est, at ille
periculo cognito stricto gladio Licum persequi cepit, Licus in
feram sui nominis uersus morum suorum colore distinctus est.

 DE CEPHEO REGE  

Postquam autem Triptolemus domum rediit, Cepheus rex eum tamquam
emulus interficere conatus est, sed re cognita iussu Cereris
Triptolemo regnum tradidit ibique oppidum constituit quod ex
patris sui nomine appellauit, qui Cereri sacra primus instituit
que Grece Tesmoforia appellantur.

 DE INVENTIONE PROSERPINE  

Ceres cum Proserpinam a Plutone raptam diu quesisset, tandem
aliquando eam esse apud inferos comperit, pro qua re cum Iouis
implorasset auxilium, ille respondit eam posse reuerti si nihil
apud inferos gustasset. Illa autem iam Punici mali in Elysio
grana gustauerat, quam rem Ascalaphus Stigis filius prodidit.
Vnde Proserpina ad superos remeare non potuit. Indignata Ceres
conuertit Ascalaphum in bubonem. Sane Ceres a Ioue postea
meruisse dicitur ut Proserpina VI esset cum matre mensibus, VI
cum marito. Quod ideo fingitur quia Proserpina ipsa est que et
Luna que toto anno VI mensibus crescit, VI deficit, scilicet ut
per singulos menses quindenis diebus crescens apud superos,
deficiens apud inferos uideatur.

 DE SIRENIBVS  

Sirenes Melpomenes muse et Acheloi fluminis filie cum Proserpinam
a Plutone raptam inquirerent et eam minime inuenissent, a diis
nouissime impetrarunt ut uerse in uolucres non tantum in terris
sed etiam in mari requisitam consequi possent. Quo concesso diu
querentes nouissime ad petram Martis que proxime imminebat
pelago, deuenerunt ibique habitare ceperunt. Harum concessum
quoque fuit ut tam diu manerent incolomes quam diu earum uox
audiretur. Fuerunt autem parte uolucres parte uirgines pedes
gallinaceos habentes. Harum una uoce, alia tibiis, tercia lyra
canebant et primo iuxta Pelorum post in Capreis insulis
habitauerant. Quarum cantibus illecti naute, cum ad saxa
accederent in quibus ille residentes canebant, illisis in
scopulis nauibus in naufragia ducebantur et ab illis
comedebantur. Has Vlixes contempnendo deduxit ad mortem, nam cum
illas preternauigaret, omnium sociorum suorum aures, ne eas
audirent, cera obturans se iussit ad arborem nauis religari, ita
et dulcedinem cantus illarum percepit et periculum euasit. At
ille adeo se uictas doluerunt ut se in fluctus precipitarent
sicque mortem gustarent. Secundum ueritatem autem meretrices
fuerunt que quoniam transeuntes ducebant ad egestatem, his ficte
sunt inferre naufragia. Sirene igitur Grece Latine trahitorie
dicuntur, tribus enim modis illecebra trahitur aut cantu aut uisu
aut consuetudine. Ideo igitur uolatiles dicuntur quia amantium
mentes celeriter permaneant, inde gallinaceis pedibus finguntur
quia libidinis affectu queque habita sparguntur. Per Vlixem
autem, qui quasi olon xenos, id est omnium peregrina, dicitur, ad
mortem deducte dicuntur quia sapientia ab omnibus mundi
illecebris peregrinatur.

 DE TANTALO  

Tantalus rex Corinthiorum amicus numinibus fuit, que cum
frequenter susciperet et quodam tempore defuissent epule, uolens
diuinitatem eorum temptare inuitatis filium suum Pelopem occidens
epulandum apposuit. Tunc abstinentibus cunctis Ceres humerum
eius exedit, quem cum dii per Mercurium reuocare ad superos
uellent, eburneus est ei humerus restitutus. Ideo autem sola
Ceres dicitur comedisse quia ipsa est terra que corpus resoluit
ossa tantum reseruans. Per Mercurium autem fingitur ob hoc
reuocatus quod ipse est deus prudentie. Tantalus autem hac lege
apud inferos dicitur esse dampnatus ut in Eridano inferorum stans
nec undis presentibus nec uicinis eius pomariis fame deficiens
perfruatur. Per quem igitur auaricia fingitur, ut Oratius: {€quid
rider? mutato nomine de te Fabula narratur€}. Canopus ciuitas
est iuxta Alexandriam quam Alexander condidit instar clamidis
sue.

 DE DANAO ET EGESTO  

Danaus et Egestus germani fuerunt filii uero Beli, fratres autem
Agenoris patria Cadmi. Danaus ex pluribus coniugibus L filias
habuit, Egestus frater eius totidem filios. Egestus Danaum
fratrem, ut filias suas filiis suis in matrimonium daret,
postulauit. Danaus responso comperit quod generi sui manibus
interiturus foret. Argos profectus est et primus dicitur nauem
fecisse a cuius nomine Argo dicta est nauis. Hoc comperiens
Egestus misit filios suos ad persequendum fratrem hisque precepit
ut aut Danaum interficerent aut ad se non redirent. Qui postquam
uenerunt Argos, ceperunt patruum oppugnare. Danaus postquam
uidit se resistere non posse, filias suas fratris sui filiis
coniunxit uxores que nupte iussu patris uiros uniuerse suos
interfecerunt. Sola minima Ipermestra Linceo marito suo pepercit
a quo postea Danaus, ut oraculi fides impleretur, occiditur. Ob
hoc scelus apud inferos hac pena dicuntur dampnate ut aquam dolio
pertuso infundentes nunquam laboris finem mereantur.

 DE TICIONE  

Ticion Terre filius fuit, qui tante fuit magnitudinis ut
amplitudine sui corporis VIIII iugera occuparet. Hic amauit
Latonam propter quod Apollinis confixus est sagittis et dampnatus
hac lege apud inferos ut uultur renascentibus semper fibris eius
iecur exedat.

 DE SISIPHO  

Cum inter duo maria, Sisipheum uidelicet et Lecheum, positum
montem Sisiphus crudeli latrocinio occupasset, homines
pretereuntes ingens saxum super eos precipitando solitus erat
necare, quod scelus luendo dicitur apud inferos contra montis
uerticem saxum uoluere quo semper relapso nunquam uoluendi labore
quiescere. Dicitur autem idem Sisiphus Ioue se Eginam Asopi
fluminis filiam rapuisse sibi confesso hoc querenti patri infida
leuitate prodidisse et ob hoc tali apud inferos pena dampnatus
esse. Sane de his omnibus mire reddit rationem Lucretius
confirmans in nostra uita esse omnia que finguntur de inferis.
Dicit namque Ticion amorem esse, hoc est libidinem que secundum
phisicos et medicos in iecore est sicut risus in splene,
iracundia in felle, unde etiam exesum a uulture dicitur in penam
renasci, etenim libidini non sufficit res semel peracta sed
recrudescit semper. Dicit etiam Lucretius per eos, super quos iam
casurus imminet lapis, superstitiosos designari qui inaniter
semper uerentur et de diis et celo male opinantur, nam religiosi
sunt qui per reuerentiam timent. Per eos autem, qui saxum
uoluunt, ambitum uult et repulsam significari quia semel repulsi
petitores ambire non desinunt. Per rotam autem ostendit
negotiatores.

 DE IXIONE  

Ixion Phlegie filius imperator Laphitarum Thessalie gentis
amicissimus Ioui cum misericordia eius in celum translatus
fuisset, Iunonem de stupro interpellare ausus est. Que de audacia
eius conquesta Ioui suadente ipso pro se Nubem ei opposuit cum
qua Ixion concubuit unde geniti sunt Centauri. Reuersus autem ad
mortales Ixion gloriatus est se cum Iunone concubuisse, ob quam
causam Iuppiter eum fulmine percussit et ad rotam serpentibus
circumfusam apud inferos uoluendum ligauit.

 EXPLANATIO EIVSDEM FABVLE  

Sicut nihil in Latina oratione ueritate gratiosius ita nihil in
Greca falsitate ornatius. Ixion quasi acsionem, id est
dignitatem, dici uoluerunt, Iunonem deam regnorum, ergo dignitas
regnum affectans nubem meretur, id est similitudinem regni.
Democritus igitur scribit Ixionem in Grecia primum regni gloriam
affectasse qui sibi C equites primus omnium conquisiuit unde et
centauri dicti sunt quasi C armati, denique centippi dici
debuerunt ex quo equis mixti pinguntur. Sed Ixion paruo tempore
regnum adeptus mox illud perdidit pulsus, unde et ad rotam
dampnatus dicitur quia rote uertigo semper instabilis uoluitur ut
hinc pateat quia omnes, qui per arma atque uiolentiam regnum
affectant, subito ereptiones subito elisiones sustineant. Quod
autem Centauri ficti sunt esse, hic datus est locus fabule:
Quidam enim Thessalus rex cum in Peletronio Thessalie oppido, ubi
primum domandorum usus repertus est equorum, satellites suos ad
reuocandos oestro exagitatos boues suos misisset illique cursu
eos assequi non sufficerent, equos primi inuento domandi usu
ascenderunt eorumque usi uelocitate boues stimulis ad tecta
reuocauerunt. Hi cum equis uterentur, aut uelociter eundo aut
circa flumen Peneon equos inclinatis eorum capitibus potando
locum dederunt fabule ut Centauri crederentur esse. Alii dicunt
Centaurorum fabulam esse confictam ad exprimendam humane uite
uelocitatem quia equum constat esse uelocissimum.

 DE PERITHOO  

Perithous Laphitarum Thessalie gentis rex cum uxorem Yppotamiam
duceret, uicinos populos Centauros etiam Rhetum, Pholum et Hileum
et alios quam plurimos et deos omnes excepto Marte ad conuiuium
uocauit. Vnde numen iratum inmisso furore conuivantes ad arma
commouit. Centauri namque cum uino incaluissent et puelle
nubentis thalamum uellent irrumpere et uino pleni aliorum etiam
Laphitarum uxores conarentur rapere, a Laphitis et a rege eorum
Perithoo uicti corruerunt. Eidem pugne Ceneus interfuit qui prius
uirgo post a Neptuno pro stupri premio sexus mutationem meruit,
erat etiam inuulnerabilis, pugnando tamen cum Laphitis contra
Centauros crebris fustium ictibus in terram fixus interiit sed
post mortem in sexum rediit.

 HISTORIA AMVLII ET NVMITORIS  

Amulius et Numitor fratres fuerunt. Amulius Numitorem regno
pepulit et filium eius necauit, filiam uero Iliam Veste
sacerdotem fecit ut spem sobolis auferret a qua se posse puniri
cognouerat. Hanc, ut dicunt, Mars compressit unde nati sunt Remus
et Romulus quos cum matre Amulius precipitari iussit in Tyberim.
Verum, ut quidam dicunt, Iliam sibi fecit Anien uxorem, ut alii
inter quos Oratius, Tyberis, inde est: {€Vxorius amnis€}. Inde
dicitur quod condolens Ilie querenti de nece Cesaris quasi causa
eum ulciscendi exundauerit usque ad Romam. Pueri uero expositi ad
uicinam ripam sunt. Hos Faustulus pastor repperit, cui uxor
nuper erat meretrix Acca Laurentia que susceptos aluit pueros. Hi
postea auum suum Numitorem occiso Amulio in regnum reuocauerunt.
Quibus dum cum auo angustum uideretur Albe imperium, recesserunt
et captatis auguriis urbem condiderunt. Sed Remus prior sex
uultures uidit, Romulus postea duodecim, que res bellum creauit,
in quo extinctus est Remus, et Romuli nomine Romani appellati
sunt. Vt autem Romulus diceretur, blandimenti genere factum est
quod gaudet diminutione. Quod autem a lupa aliti dicantur, factum
est ad celandam auorum Romani generis turpitudinem nec
incongrue, nam et meretrices lupas uocamus unde et lupanaria,
quia hoc animal constat esse in tutela Martis. Ilia mater Remi et
Romuli fuit quos ex Marte suscepit, que mortua sepulta est in
rippa Anienis fluminis qui in Tyberim cadit, et quia abundans
Anio cineres Ilie in Tyberim duxit, ideo dicta est Tyberi Ilia
nupsisse. Constat Carthaginem ante LXX annos urbis Rome conditam,
inter excidium uero Troie et ortum urbis Rome anni inueniuntur
CCC LX.

 DE PHLEGIANIS POPVLIS  

Phlegie erant populi quidam insulani nimium in deos impii et
sacrilegi, unde iratus Neptunus eam partem insule, quam Phlegie
tenebant, tridente percussit et omnes obruit.

 DE ACRISIO  

Acrisius rex Argiuorum accepit responsum eum qui ex filia
nasceretur, mortis sibi causam futurum. Vnde sollicitus turrem
eneam fecit et in eam filiam Danen posuit adhibens intus puellas
custodes, foris uero satellites canesque uigiles. Iuppiter autem
uersus in ymbrem aureum per tegularum rimas in sinum illius se
dimisit et grauidam fecit. Quo comperto pater eam intra archam
inclusam precipitauit in mare, que ad Italiam delata inuenta est
a piscatore cum Perseo, quem illic enixa fuerat, et oblata regi
qui eam sibi in coniugium copulauit et cum ea Ardeam condidit
unde Turnus originem duxit.

 DE PERSEO  

Sed postea Perseus a Polidecte rege ad interficiendam Gorgonam
missus cum reuertens resectum eius caput in manu uolando
portaret, auum suum Acrisium obiecto sibi Gorgonis capite in
saxum conuertit.

 DE GORGONIS  

Gorgones tres fuerunt Stennio, Euriale, Medusa filie Phorci regis
et Cretidis nymphe uno inuicem oculo utentes. Has si quis uidit,
stupore statim in lapidem uersus est. Serenus dicit tres puellas
fuisse unius pulchritudinis quam cum uidissent adolescentes,
stupore torpebant, unde fingitur si aliquis eas uidisset, in
lapidem uerteretur. Fuerunt autem locupletes nimis unde Gorgone
dicuntur quasi terre cultrices, γῆ enim terra, orgia cultura
dicitur. Sed mortuo patre Medusa in regnum eius successit. Que
cum propter pulchritudinem a pluribus peteretur in conubium,
Neptunum effugere non potuit, cum quo quia in templo Minerue
concubuit, cum et prius se sibi propter forme iactantiam
preferret, crines eius a Minerua in serpentes sunt mutati ut que
petita inprimis a pluribus procis esset, postea eosdem uultus
deformitate terreret. Quam Perseus filius Iouis et Dane a
Polidecte rege missus accepto a Minerua, ne a Gorgona posset
uideri, uitreo clippeo interceptoque inprimis Phorcidum lumine,
que inuicem custodiis utebantur, interfecit et exectum caput
Palladi in pectore eius gestandum optulit, de cuius sanguine
genus est serpentum procreatum. Vtero autem eius equus Pegasus
cum pennis exiit, qui currens ad montem Aonium Baecie pede
percussit terram et fontem Castalium produxit qui et Pegasus uel
Eliconius est appellatus Apollini et Musis consecratus de quo
philosophi et poete finguntur bibere, nam poete quasi Musarum
sacerdotes sunt. Dicitur autem ideo Medusa serpentibus crinita
esse quia sororibus astutior erat, cuius caput Perseus abstulisse
dicitur quia ipsam interfecit et substanciam abstulit, illuc
uolando uenisse dicitur quia nauibus uenit.

(Scholion M) Equus Pegasus, Pegasus dicitur a pegi, ipse est
torrens.

 INTERPRETATIO EIVSDEM FABVLE  

Veritas autem ex integro sic se habet: Gorgo terror, primus
quippe terror est qui mentem debilitat, secundus qui profundo
quodam terrore mentem spargit, tercius qui non solum mentis uerum
etiam caliginem ingerit uisus, unde et nomina accipiunt, Stennio
debilitas, Euriale lata profunditas, Medusa obliuio. Hec nomina
terrorem faciunt in hominibus. Que omnia Perseus occidit, Perseus
enim Grece uirtus dicitur, quam cum auxilio Minerue interfecit
quia uirtus auxiliatrice sapientia omnes terrores uincit. Huius
autem caput fingitur in pectore Minerua habere, quod illic est
omnis prudentia que confundit alios ac saxeos ac imperitos
probat. De cuius semine natus est Pegasus, pegasus enim fama
dicitur quia omnia uirtus superans famam sibi querit, de quo
potant poete quia in laudem uirtutis uidentes eam uictricem
prosiliunt.

 DE ATHLANTE  

Atlas Iapeti et Clemene filius a Themide, que antistes deorum a
inicio fuerat, responsum accepit ne quem hospicio ex progenie
Iouis reciperet si ortum, in quo poma aurea erant, custoditum
retinere uellet. Quam ob causam cum Perseum Iouis et Danes filium
a Polidecte rege Magnetis filio ad Medusam gorgonam occidendam
missum Libie finibus prohiberet, ille occisa Minerue auxilio
Medusa reuersus Athlantem monstrato sibi Gorgonis capite in
montem mutauit.

 DE MINERVA  

Minerua aliquando tibiis in consortio deorum canente dii
intuentes buccam eius turpiter inflatam ceperunt ridere. Illa
quid riderent ignorans ad Tritonam paludem uenit ibique labiorum
suorum turgorem intuita tibias abiecit. Quas Marsia inueniens
illis utendo in tantum factus est peritus ut Apollini se
compararet. Cum quo cum diu Apollo contenderet et eum superare
non posset, ei inuertit cytharam et canere cepit. Inuersis autem
tibiis cum se Marsia Apollini equiperare nequiret, Apollo eum ad
arborem religauit, uirgis cedendo ad interitum usque cepit
punire, de cuius sanguine fons ortus est eius ornatus nomine.
Cuius turpitudinis memoria Marsia cauda depingitur porcina.

 DE CANTILENA APOLLINIS ET MARSIE  

Huic decertationi cum Mida rex Lidie iudex adhibitus
interfuisset, audita eorum cantilena preposuit Marsiam. Iratus
Apollo eius stulticiam auribus dampnauit asininis. Quas omnium
aspectui corona semper capiti suo imposita subtrahens dum a suo
liberto tonsus ab eo metueret diffamari, ei coronam imposuit
promittens ut si dedecus suum celaret, regni sui eum participem
faceret. Qui cum uisa intra se continere non posset, scrobem
fecit et Midam regem aures habere asininas terre narrando
inculcauit. Siquidem in eadem scrobe orta canna, cum pastores ex
ea fistulam sibi facerent, quod terre a tonsore regis inculcatum
fuerat, fistula pastoribus aliquid cantare uolentibus
expresserat.

 FABVLA MIDE  

Mida rex ab Apolline petiit ut omnia que tangeret, aurum fierent.
Quo concesso uoti sui effectu cepit torqueri quia cibum tangere
non potuit quin in aurum statim uerteretur. Conuersus ad preces
responsum ab Apolline accepit ut si ter in Pactolum fluuium
capite mergeretur, pena mox priuaretur. Quo completo ipso penam
euadente fluuius exinde aureas dicitur harenas habuisse.

 EXPLANATIO EIVSDEM FABVLE  

Veritas autem est: Quia quisque auarus, cum omnia precio
destinat, fame moritur, quod Mida rex erat qui collecta
pecuniarum suarum summa, ut Socrates dicit, Pactolum fluuium qui
in mare decurrere solitus erat, per innumerabiles meatus ad
irrigandam suam prouinciam deriuauit suaque expensa auaricia
fluuium fertilem reddidit. Mida enim Grece quasi meden idon
dicitur, id est nichil sciens, auarus enim in tantum stultus est
ut etiam sibi prodesse nesciat.

 DE CERTAMINE NEPTVNI ET MINERVE  

Cum in acropoli Thebarum arce Neptunus et Minerua de nomine
Athenarum contenderent, placuit diis ut illius ex nomine ciuitas
diceretur qui munus melius mortalibus obtulisset. Tunc Neptunus
percusso cum tridente littore equum animai bellis aptum produxit,
Minerua iactata hasta oliuam creauit, que res est melior
comprobata et pacis insigne habita. Mox ciuitas dicta est Athene
quasi athanate, id est inmortalis. Hinc quia Minerue munus
prelatum est dono Neptuni, ramus oliue cui offertur, offerente
melior esse indicatur. Hinc est prouerbium illud, herbam do, id
est cedo uictoriam, nam cum in agonibus aliquis herbam in modum
palme dat ei cum quo non conatur contendere, eum fatetur meliorem
esse. Vittis autem ramus oliue alligatur ut inertia et
imbecillitas offerentis ostendatur, scimus enim oues alieno
semper egere auxilio. Equum autem a Neptuno progenitum alii
Scitium alii Sironem alii Arionem, quem Adrastus in Thebano
prelio habuit, dicunt fuisse nominatum. Ideo autem Neptunus
dicitur equum inuenisse quia uelox est eius numen et mobile sicut
mare, unde etiam Castor et Pollux, quia eorum uelocissime stelle
sunt, equos in tutela habere dicuntur.

 DE MINOE  

Minos Iouis et Europe filius cum sacrificaturus ad aras patris
accederet, orauit potentiam numinis ut dignam aris suis hostiam
ipse preberet. Itaque subito taurus apparuit nimio candore
perfusus quem cum admiraretur Minos, religionis oblitus armenti
sui maluit esse ductorem, cuius etiam ardore Pasiphe filia Solis
uxor Minois dicitur arsisse. Igitur contemptus Iuppiter a filio
furorem tauro inmisit ut Cretensium non solum agros sed uniuersa
etiam menia uastaret. Hunc Hercules missus Euristei imperio
superauit uinctumque Argos usque perduxit. Quem cum Euristeus
Iunoni consecrare uellet, Iuno exosa munus, quod ad Herculis
gloriam pertinebat, taurum in Atticam regionem expulit ubi a
monte eius Marathone Marathonius est appellatus, quem postea
Theseus Egei filius interemit. Sed de Pasiphe et eodem tauro
plenius dicatur.

 DE VENERE  

Indicato igitur a Sole adulterio Martis et Veneris Vulcanus
minutissimis adamantinis catenis lectulum cinxit, quibus Mars et
Venus ignorantes impliciti et cunctorum sub testimonio deorum cum
ingenti turpitudine resoluti sunt. Quod factum Venus uehementer
dolens stirpem omnem Solis persequi infandis amoribus cepit.
Igitur ea incendente cum Pasiphe Solis filia Minois regis Crete
uxor tauri amore flagraret, arte Dedali intra uaccam ligneam
corio iuuence pulcherrime septam inclusa cum tauro concubuit nato
inde Minotauro qui intra laborinthum inclusus humanis carnibus
uescebatur. Sed Minos de Pasiphe habuit liberos plures Androgeum,
Ariadnem, Phedram.

 DE ANDROGEO  

Androgeus enim cum athleta fortissimus esset cunctosque in
agonibus apud Athenas superaret, ab Atheniensibus et uicinis
Megarensibus, quorum rex Nisus erat, coniuratione ab eis in eum
facta insidiis eorum occisus est. Quod Minos pater eius dolens
collectis nauibus bella commouit, et uictis Atheniensibus penam
hanc constituit ut singulis quibusque annis VII de filiis et VII
de filiabus suis edendos Minotauro mitterent.

 DE SCILLA  

Victis autem Atheniensibus cum contra Megarenses bella Minos
moueret, quia formosus erat, amatus est a Scilla Nisi Megarensium
regis filia que, ut hosti posset placere, comam purpuream
parenti abscisam ei optulit, quam Nisus ita habuerat consecratam
ut tam diu regno potiretur quam diu illam habuisset intactam.
Minos accepto crine ciuitatem expugnauit, Nisum interfecit.
Postea et Scilla a Minoe contempta dolore in auem conuersa est et
Nisus extinctus miseratione deorum in auis mutatus est formam.
Que aues hodie inter se discordant, nam pro ueteris odio furti,
id est crinis, nisus persequitur scillam ut eam morti tradat.

 DE THESEO  

Sed Athenienses dum singulis annis filios Minotauro mitterent,
tercio anno Theseus Athenarum regis Egei filius missus est tam
uirtute potens quam forma. Qui cum ab Ariadne regis filia amatus
fuisset, illa timens ne ille quamuis occiso Minotauro multiplex
et perplexum laborinthi iter explicare non posset, Dedalum
fabricatorem operis, ut aliqua arte Theseo subueniret, exorauit.
Qui eum intrantem fili globum post se iussit resoluere ut illum
egrediens relegendo redeundi perplexiones posset superare. Quo
adimpleto Theseus occiso Minotauro uictor egreditur, rapta
Ariadne aufugit, quam tamen saciatus amore spretam in Naxo insula
Libero dicata dormientem reliquit. Quam cum Liber uxorem
duceret, Vulcanus ei coronam VII lampadibus insignitam optulit
quam ille ad uxoris insigne inter sidera collocauit.

 DE EGEO  

Egeus autem filio suo preceptum habuit ut si uictor reuerteretur,
uela mutaret, id est uela candida nauibus daret, sin autem cum
uelis atris rediret. Quod cum ille oblitus non fecisset, Egeus
prospecto a litore uelis non mutatis redeuntem filium eum uictum
estimans mari, in quod se precipitauerat, nomen imposuit. Theseus
uero odio loci inde nauigans ad Italiam uenit et Brundisium
condidit. Que cum omnia factione Dedali Minos deprehenderet
effecta, eum cum Icaro seruandum in laborinthum trusit. Sed
Dedalus corruptis custodibus sub faciendi, quo rex placaretur,
muneris specie ceram et lutum accepit, exinde tam sibi quam filio
alis impositis euolauit. Icarus altiora petens pennis solis
calore resolutis mari, in quod cecidit, nomen imposuit. Secundum
ueritatem ueli alis, id est nauigio, euasit uel expandisse in
naui pallium suum dicitur ad capiendum uentorum adiutorium.
Dedalus uero primus Sardiniam post delatus est Cumas ibique
Apollini templo condito in foribus hec uniuersa depinxit.

 DE TAVRO  

Veritas autem sic se habet: Taurus notarius Minois regis fuit
quem Pasiphe amauit et cum illo in domo Dedali concubuit, et quia
geminos peperit unum de Minoe et unum de Tauro, enixa esse
Minotaurum dicitur. Quam ob culpam inclusum Dedalum regina
corruptis custodibus relaxauit, qui misso in mari filio naui
delatus est Cumas.

 DE SCIRONE  

Sciron hospites suos uel transeuntes saxo residens pedes sibi
lauare cogebat eosque ex improuiso precipitabat, quem tamen
Theseus percussisse dicitur.

 DE THESEO  

Theseus Egei et Etre filius mortua Ippolite Phedram Minois et
Pasiphe filiam superduxit Yppolito, qui cum de stupro illam
interpellantem contempsisset, ab illa falso accusatus est apud
patrem quod uim ei uoluisset inferre. Theseus autem Egeum patrem
tunc marinum deum rogauit ut se ulcisceretur, qui agitanti currus
Yppolito immisit focam in littore, qua equi territi eum curru
proiectum discerpserunt. Sed Yppolito interempto Phedra amoris
impatientia laqueo uitam finiuit. Diana autem castitate Yppoliti
commota reuocauit eum in uitam per Esculapium filium Apollinis et
Coronidis file Phlegie natum exsecto matris uentre. Cum autem
Apollo audisset a coruo, quem Coronidi adhibuit custodem, eam cum
Lico adulterium commisisse, iratus Coronidem maturo iam partu
confixit sagittis, coruum uero pennarum candore plumatum nigrum
ex albo fecit et in suam tutelam recepit, exsectoque uentre
Coronidis produxit Esculapium qui factus est medicine peritus.
Phlegias autem pater Coronidis dolens filiam ab Apolline uiciatam
eius templum apud Delphos incendit unde eius sagittis ad inferos
est trusus. Sed Esculapium postea Iuppiter propter reuocatum
Hypolitum interemit, unde iratus Apollo Cyclopas fabricatores
fulminum confixit sagittis, ob quam rem mortalem indutus formam a
Ioue missus est Admeti regis nouem annis circa Amphrisium
Thessalie fluuium pascere armenta diuinitate deposita. Sed Diana
Yppolitum reuocatum ab inferis in Aricia nymphe commendauit
Egerie et eum Virbium quasi bis uirum iussit uocari. Sed hec
fabulosa sunt, nam hic cum castus ubique introductus sit et solus
semper habitauerat, habuisse tamen filium dicitur. Re uera autem
Virbius est numen coniunctum Diane ut Matri Deum Atis, Minerue
Erictonius, Veneri Adonis. Habent namque singula numina
inferiores potestates ministras. Variantur autem a poetis fabule,
nam Virgilius perhibet Yppolitum ab inferis esse reuocatum,
Oratius econtra: {€neque enim Diana pudicum Liberat Yppolitum€}.
Nam Yppolitus licet discerptus in uitam secundum fabulas redierit
tamen mortis conditionem euadere non potuit.

 DE ENORIONE  

Enorion, qui et Pelargus dicitur, rex cum liberos non haberet, a
Ioue, Mercurio Neptunoque, quos hospicio susceperat, hortantibus
ut ab his aliqua postularet, petiit ut sibi concederent sine
coniuge liberos. Illi intra corium immolati sibi bouis urina
facta preceperunt ut obrutum terra completis maternis mensibus
solueretur. Quo facto inuentus est puer, cui nomen ab urina
impositum est ut Orion diceretur, quod Dorica lingua mutatum est,
ou dittongus mutaretur in o, quod autem pleraque prima syllaba
breuis inueniretur cum sit naturaliter longa, Grece rationis est,
nam detractio fit enim u littere et o remanet breuis. Qui postea
uenator factus dum uellet cum Diana concumbere, ut Oratius
dicit, eius sagittis occisus est, ut Lucanus, immisso Terre
auxilio scorpione periit, quem Iuppiter in celum transferens
signum famosum tempestatibus fecit, similiter et Diana uindicem
suum in celum transtulit, sed ueri similius est quod a scorpione
interemptus esse dicitur quo oriente occidit. Sane magnitudine
sua multis diebus oritur, quod ideo etiam apud imperitos est
incerta tempestas. Idem et Orion quodam tempore susceptus a rege
cum uellet eius filiam uiciare, ille iratus oculos ei sustulit.
Cecus itaque Orion dum consuleret quo modo posset oculos
recipere, responsum est ei lumina posse restitui si per pelagus
ita in orientem pergeret ut loca luminum radiis Solis semper
offerret, quod ita ille facere potuit. Nam cum audisset strepitum
Ciclopum Ioui fulmina fabricantium, sono ad eos ductus unum de
his suis humeris supposuit et eo duce oraculi precepta compleuit.

 DE PERDICCA  

Perdicca uenator fuit Policaste filius, qui Matris Deum amore
correptus dum et immodesta libidine ferueret et uerecundia noui
facinoris tabesceret, ad extremam maciem deductus esse dicitur.
Qui primus etiam serram inuenisse dicitur. Sed ut Fenestella
Martialis scribit, hic primum uenator fuit, cui cum ferine cedis
cruenta uastatio et uagabunda errandi cursilitas displiceret et
contiroletas suos, id est Acteonem, Adonem, Yppolitum, miserande
necis functos interitu perspiceret, pristine arti repudians agri
culturam secutus est. Ob quam rem Matrem Deum quasi terram omnium
genitricem amasse dicitur. Quo labore consumptus etiam ad maciem
peruenisse dicitur. Et quia cunctis uenatoribus de pristine
artis obprobrio detrahebat, serram, id est maliloquiam, dicitur
repperisse. Matrem autem Policasten habuit quasi policarpen quod
nos Latine dicimus multifructum, id est terram.

 DE BELLOROFONTE  

Bellorofons Glauci filius cum ignarus ad Pretum Abantis filium
regem uenisset et uxor Preti Stenobea siue Anthia amore eius
incensa, ut secum concumberet, ab eo nullo modo impetrare
potuisset, apud suum uirum mentita est ab eo se pro coitu
interpellatam fuisse. Pretus Bellorofontem ad Adiuuatem socerum
suum misit, qui et Gabates dicitur, et de eadem re ei tabulas
socero proferendas tradidit, quibus lectis Adiuuates interficere
uoluit talem uirum. Sed cum ille prudentia sui et castitatis
auxilio se ab instanti periculo liberasset, tamen ut pudicitiam
probasset immanitas, ad interficiendam Chimeram eo tempore Licie
agros uastantem missus est, quam ille equo Pegaso accepto
miseratione deorum de sanguine Gorgone nato impositus prostrauit.
Vnde dum uictor ipse rediret equo Pegaso ablato supersedens
mentisque exagitatione letus utpote tante rei uictoria,
altitudinem penetraret etheris, terram respiciens stupefactus
cecidit, Pegasus uero inter sydera receptus est. Chimera autem
dicta est bestia ore leo, postremis partibus draco, media parte
capra. Re uera autem mons est Cilicie cuius hodieque ardet
cacumen, iugata quod sunt leones, media autem pascua sunt, ima
uero montis serpentibus plena. Hunc Bellorofons habitabilem fecit
unde Chimeram dicitur occidisse. Interfecta autem a Bellorofonte
Chimera iterum ad uincendos Calidonas missus est, quibus uictis
Adiuuates infecta in Bellorofonte crimina aboleuit uirtutemque
eius laudans alteram filiam suam Alchimenen ei uxorem dedit. At
Stenobea re cognita se ipsam interfecit.

 DE IOVE ET LEDA  

Iuppiter in speciem cigni conuersus cum Leda Tindaridis filia
Tindarei uxore concubuit que de Ioue Pollucem et Helenam, de
Tindare Castorem progenuit. Pollux autem fraterne compatiens
mortalitati inferos pro fratre alternatim subeundo eum interitu
redemit uicario, quos pro unanimitatis merito Iuppiter in celum
transtulit et Salutaria signa nautis esse dedit, cum stella
sororis nautis signum sit perditionis. Quos alterum pro altero
manes uicissim adiisse fingitur, quod eorum stelle ita sunt
constitute ut occidente una oriatur altera. Tempus autem, quod
ipsa durauerat, Helenam fuisse inmortalem indicat, constat autem
fratres eius cum Argonautis fuisse, Argonautarum filios cum
Thebanis dimicasse ibique dimicantium filios Troiano excidio
interfuisse, ergo si inmortalis Helena non fuisset, tot sine
dubio seculis durare non posset. Hanc namque priusquam Menelao
nuberet, a Theseo legimus raptam et in Egypto Protheo esse
commendatam. Cuius stella Orania dicta malum perhibetur cauare,
nauis ima pertundere tanto incendii flagrans ardore ut es hoc
soluatur calore, quam cum naute naui insidentem considerant, se
perituros non dubitant.

 DE THESEO ET PERITOO  

Theseus et Peritous unus de Laphitis facta coniuratione filias
Iouis uxores ducere Theseo Helenam Iouis et Lede filiam adhuc
paruam rapuerunt et in Egyptum Protheo commendauerunt. Cum autem,
que Perithoo copularetur, non inuenirent, conspirauerunt ut
propter Proserpinam rapiendam inferos adirent, quo facto ibidem
deprehensi graui supplicio sunt dampnati. Fertur tamen Theseus ab
Hercule ita liberatus ut pars eius corporis ibi detineretur,
pars ab Hercule decerpta abstraheretur, sed contra Virgilius:
{€sedet eternumque sedebit Infelix Theseus€}. Sic plerumque a
poetis uariantur fabule.

 DE ATHAMA REGE  

Athamas rex Eoli filius Cretei frater uxorem Nubem uel Nephilem
uocatam habuit de qua Frixum et Ellen concepit. Cum igitur Nubes
insania Liberi patris excitata siluam peteret nec ad larem mariti
remeare uellet, filiis suis Athamas superduxit nouercam Ino
nuncupatam. Que nouercali odio pueris exitium machinans matronas
petiit ut frumenta serenda corrumperent, quo facto fames orta
est. Cum autem ad Apollinem consultum ciuitas misisset, Ino eum,
qui missus erat, corrupit ut referret oraculo dictum Nubis filios
immolandos, ipsa namque dictum habuit eos frumenta incendisse.
Pater uero timens populi inuidiam filios suos nouerce commisit
arbitrio, quos cum nouerca persequeretur infesta, illis in silua
errantibus mater eorum dicitur uenisse et arietem uellere aureo
insignitum exhibuisse quem predictos filios Iunonis instinctu
iussit ascendere et in Cholchos insulam ad regem Oetam Solis
filium transire ibique arietem predictum immolare. Quos matris
precepto obtemperantes aries in pelagus detulit, Elles ut puta
puella sexu infirmior lapsa nomen Ellesponta dedit, Frixus
deuenit ad Cholchos ibique matris iussui parens arietem immolauit
pellemque auream Martis templo dicauit, cui custodiende draco
peruigil dicitur appositus esse.

 DE PELIA  

Pelie autem Neptuni filio qui Hiulci summam optinebat, a sortibus
responsum erat se arce ab eo privandum qui interim, dum Neptuno
sacrificaret, altero nudo pede interuenisset. Cum ergo annua
sacrificaret patri Neptuno, Iason Esonis filius perdito in limo
Anauri fluminis unius pedis calciamento ei superuenit pede tantum
uno calciatus. Quem ut Pelias conspexit, memor sortium misit eum
sub specie glorie ea tamen intentione ut a dracone
interficeretur, propter pellem inauratam Cholchis a rege Oeta
petendam. Oete autem responsum fuerat quod tam diu in regno
manere posset quam diu in Martis templo illud uellus aureum
duraret. Iason acquirendi aurei uelleris cupidus quosque fortes
Grecie congregauit, Herculem, Castorem cum fratre sibi asciuit et
edificata naue Argo uocata, unde et Argonaute dicti sunt, Tiphi
quidem nauis gubernatore facto mare prius intactum intrare
presumpsit.

 DE IASONE  

Cum autem in Pelio monte Thessalie Argo nauis fabricaretur,
dolens Tellus mare ante intactum peruium fieri emisit saxa in
mare, quod cernentes qui nauim fabricauerunt, inperfectam mari
miserunt, hinc Lucanus: {€Rapta puppe minor subducta est montibus
Argo€}, neque enim in celo tota figuratur sed a gubernaculo
usque ad malum. Cum autem Cholchos uenissent, Iason ab Oeta rege
susceptus filiam eius Medeam adamauit et filios ex ea suscepit.
Oeta autem accepto ex prodigiis responso mortem sibi ab aduena
Eoli progenie cauendam Frixum interfecit, cuius filii rate
ascensa ut ad auum Athamantem transirent, naufragi ab Esone
excepti sunt. Iason autem quamuis excipiendi aurei uelleris
cupidus uiso peruigili dracone ueritus est. Oeta autem rex
potestatem sibi uelleris auferendi ea lege concessit si tauros
ignem naribus efflantes, qui apud Cholchos indomabiles erant,
iungens draconis dentes sereret. Cui cum id difficile uideretur,
Medea maga Oete regis filia uirtute eius delectata eum cum
amasset, serpentem incantauit et in soporem uertit, quem statim
Iason interfecit eiusque dentes accipiens iunctis Medee artibus
tauris ignem naribus efflantibus in campum transit et seuit.
Tercia die armatus inde surrexit exercitus qui in Iasonem impetum
fecit, deinde Medee artibus in se concitatus mutuis est
interemptus uulneribus. Iason uictoria potitus ablatam pellem
reuexit ad patriam. Sed Medea cum relictis Cholchis Iasonem
sequens dicitur ad Italiam peruenisse et populos quosdam circa
Fucinum ingentem lacum remedia contra serpentes docuisse, a
quibus etiam Anguitia nominata est eo quod eius carminibus
serpentes angerentur.

 DE MEDEA  

Iason postquam Medeam in Greciam duxit et promisso sibi coniugio
copulauit, ex multis rebus ingenium eius antea expertus demum
petiit ut parentem Esonem in adolescentiam transformaret. At illa
nondum amore posito, quem in eum habuit, herbas, quarum uirtutem
nouerat, diuersis regionibus quesitas aeno incoquens Esonem
interemptum tepidisque herbis fotum in pristinum uigorem reduxit.

 DE NVTRICIBVS LIBERI  

Liber pater ut animaduertit Esonis senectutem remediis Medee
expulsam, petiit ut nutrices suas in adolescentium uigorem
mutaret. Cuius peticioni consentiens eisdem remediis, quibus et
Esonem iniuuenescebat, Liberi nutrices in iuuenilem uigorem
redigens Libero eternum secum beneficii pignus firmauit. Sed cum
eam Iason spernens superinduceret Claucen filiam Creontis, Medea
dedit pelici tunicam uenenis et allio infectam, quam cum illa
indueret, cepit cremari incendio. Tunc Medea animum Iasonis
contra se seuientis non sustinens suis Iasonisque natis
interemptis alato serpente aufugit.

 DE PONTIA  

Pontia meretrix Petroni filia fuit. Hec filios suos pecunie
causa, ut eam donaret adultero, occidit. Que postea se ipsam
prodens largiter est epulata et incisis uenis periit.

 DE AMICO REGE  

Amicus Bebriciorum rex Neptuni et Melopes filius semper in
Bebricio nemore insidiari solitus erat ut si quis forte aduena
illuc deueniret, ab eo cestium prouocatus certamine interiret.
Quod cum diu gereret, demum Polluci cum Argonautis Bebricia
appulso cestibus eum prouocans congreditur, a quo eodem certamine
superatus interficitur.

(Scholion R) Virgilius: {€Nunc Amici casum gemit et crudelia
fata€}.

 DE VENERE  

Veneris et Martis adulterio a Sole detecto postquam Vulcanus
ambos in lecto catenis minutissimis in Lemno insula, ubi ipse
colitur, cinxit, cum diis omnibus decimas frugum annis soluerent
singulis, solam Venerem mulieres in honorem Vulcani pro adulterio
dampnantes pretermittendam esse dixerunt. Que irata his odorem
inmisit hircinum, unde mariti eas execrantes deserta Lemno
coniugum odio Thracas petiuerunt eorumque sibi filias asciuere
coniugio. Quod ubi Lemniadibus compertum est, stimulante Venere
in omne genus uirile coniurant remeantesque ex Thracia uiros
omnes interimunt. Inter quas Hisiphile sola patris Thoantis
miserta non solum sibi pepercit uerum etiam fugientem ad litus
prosecuta est. Tunc Thoanti Liber, scilicet pater eius occurrit
eumque ad insulam Chion prospera nauigatione perduxit. Lemnon
Argonaute uenerunt, quos Lemniades suscipientes hospitio cum his
concubuerunt. Hisiphile ex Iasone duos filios procreauit Oeneum
et Thoantem. Cum autem Argonaute plurimis ibi diebus detenti
essent, ab Hercule obiurgati discesserunt. Lemniades autem
postquam intellexerunt Hisiphilen patrem suum seruasse,
interficere eam conte sunt. Illa dum fugit, a predonibus capta in
Nemeam deportata est et Ligurgo regionis illius regi in
seruitutem distracta. In cuius seruicio cum filium Ophelten, qui
post Archemorus dictus est, nutriret, puer dracone periit, qua
orbitate rex iratus cum in Hisiphilen ius dominii uellet exercere
eamque filio inferias mittere, prohibitus est a Grecis quibus
fontem sitientibus, interim dum puer periit, ipsa demonstrauit.
Greci autem ex responso accepere eos minime Thebas nisi placatis
Archemori manibus peruenire, pro qua re illi ludos funebres
condiderunt. Quibus ludis Hisiphile duo filii, quos ex Iasone
habuit, intererant, quos fugiens reliquit in Lemno, qui et ipsi
matrem querentes currendo uicerunt, quorum nomina preco cum
pronunciasset Iasonis et Hisiphiles filios esse, mater eos
cognouit, quam agnitam exorato rege mox Lemnum reduxerunt.

 DE FINEO  

Fineus rex Archadie liberis suis nouercam superduxit, cuius
instinctu eos cecauit. Quam ob rem irati dii ei oculos
sustulerunt et Arpias adhibuerunt. Que cum ei diu cibos
arriperent. Iasonem cum Argonautis propter uellus aureum Cholchos
petentem hospitio suscepit, cui etiam ductorem dedit. Hoc ergo
beneficio illecti Argonaute Zetum et Calaim filios Boree et
Orithie Erectei filie, quam Boreas a flumine Eliso rapuit, alatos
inquam iuuenes ad pellendas Arpias ei miserunt. Quas cum
strictis gladiis persequerentur, pulse de Archadia peruenerunt ad
insulas que appellabantur Plote. Et cum uellent ulterius
tendere, ab Iride admoniti ut desisterent a Iouis canibus, suos
conuerterunt uolatus, quorum conuersio, id est strophe, nomen
insulis dedit. Fineus enim in modum auaricie ponitur a fenerando
Fineus dictus. Ideo cecus quod omnis auaricia ceca sit que non
uidet sua, ideo Arpie ei cibos rapiunt quia rapina eum aliquid de
suo comedere non permittit. Sed has a conspectu eius Zetus et
Calais fugant, Grece enim zetrocalon inquirens bonum dicitur, nam
ueniente bonitate omnis rapina fugatur.

 DE EDYPPO ET MONSTRO QVOD SPINX VOCABATVR  

Spinx monstrum erat alas et ungues habens in similitudinem
Arpiarum quod insidens scopulo uie imminenti insolubilia enigmata
proponebat transeuntibus, que cum soluere non possent, ex
improuiso ueniebat agmineque alarum et unguibus ad se in rupem
trahebat. Cuius locutionis ambages Edippus Thebarum rex sua
calliditate soluit et uictum necauit.

 DE ENEO  

Eneus Parthaonis filius rex Etholie, cuius ciuitas erat Calidon,
regni sui statum turbauit negligentia sacrorum. Annua siquidem
uota pro imperii fructibus celebrans numen Diane contempsit. Ea
aprum summe magnitudinis regioni eius inmisit qui uastatis
Calidoniis terris Calidonius ab urbe gentis est appellatus. Cuius
feritate Eneus fractus edictum tale proposuit ut dimidium regni
caperet qui monstrum interemisset. Siquidem filius eius Meleager
undique collectam iuuentutem ad illam noui generis expeditionem
uocauit. Inter quos etiam Athalante conuenit Iasi filia summa
uenatrix, Diane scilicet comes que in saltibus prima omnium
predictum aprum sagitta percussit. Postea Meleager in se
uenientem feram excipiens interemit gratesque puelle inter uiros
siquidem uirtutis successu enitenti recompensaturus pellem
monstri illius cum capite sibi dedit in testimonium laudis. Que
etiam ab eodem Meleagro in comitatu Diane compressa puerum nomine
Parthonopeum edidit qui postea in Thebano prelio periit. Sed
Athalante tali munere coronata Plexippus et Agenor auunculi
Meleagri indignati uirginem sibi prelatam fuisse eam spolio
accepto privauerunt. Iratus Meleager interfecto ob hanc causam
auunculo Plexippo fata sibimet ipsi maturauit amisso affectu
materno. Mater namque eius Althea ticionem occulte seruatum
habuit, qui Meleagro nato in regia subito apparuit eius uidelicet
sortis ut iuuenis tam diu uita frueretur quoad is inextinctus
seruaretur, hunc mater irata ignibus mersit sequentibusque filii
fatis extinxit. Postea cum admissum nefas agnouit, laqueo uitam
finiuit. Secuta est luctum alia calamitas, namque Meleagri
germane in tantum fratrem fleuerunt ut deorum miseratione in aues
uerterentur que hodie meleagrides uocantur.

 DE HARPALICE  

Harpalice patrem senem captum a Grecis multitudine collecta
liberauit celerius quam de femina potest credi, unde et flumine
dicitur celeritate transire.

 DE ENOMAO  

Enomaus rex fuit Elide et Pisarum. Hic equos habuit uelocissimos
utpote uentorum flatu procreatos, qui procos filie Ypotamie
multos necauit sub hac conditione ad curule certamen prouocatos
ut aut uictus traderet filiam aut uictor necaret. Postea cum
Pelopen Tantali filium, qui a Neptuno aptos curuli certamini
equos acceperat quorum cursu omnes anteiret, amasset Ypotamia,
corrupit Mirtilum aurigam patris primi coitus pactione. Qui
factis axibus cereis cum uictore Pelope a puella promissum
posceret premium, ab eius marito precipitatus est in mare cui et
nomen imposuit, nam ab eo Mirtoum dicitur pelagus.

 DE MERCVRIO  

Mercurius egre ferens a Pelope Tantali filio Mirtilum filium suum
in pelagus precipitatum spoliatumque uite lege reperit uindictam
que patris consolaretur orbitatem. Nam Pelopis filiis Atreo et
Thiesti tantum discordie iniecit ut germanitatis iura uiolarent.
Thiestes enim cum sciret regnum penes eum fataliter mansurum qui
arietem aurei uelleris haberet, quem tum Atreus regiam ingressus
plurimum custodiebat, corrumpens Europam fratris sui Atrei uxorem
eum ad se transferri posse sperauit. Quod Atreus postquam
didicit, fratrem cum duobus filiis suis expulit et postea
simulata gratia eum uocauit filiosque suos interemptos sibi
epulandos apposuit. Quo fraterno facinore dicitur Sol ab eorum se
regionibus uertisse. Hoc motus dolore Thiestes cum consulta de
oraculis posceret, responsum est per eum illi certam uenire posse
uindictam qui ex ipso et Pelopia filia sua natus fuisset. Vnde
ille cito filie amplexus inuasit, ex qua natus est puer quem illa
in siluas propter conscientiam abiecit. Hic capre uberibus
nutritus ex eadem re Egistus nomen accepit qui Atreum in
uindictam patris, cum adoleuisset, interfecit. Idem etiam
Agamenonem adulterata uxore eius Clitemestra occidit, sed ipse
postea ab Horeste filio Agamenonis cum matre Clitemestra
prostratus interiit. Illa maritum per Egistum adulterum occidit,
nam cum ingressus domum fuisset, obtulit ei uestem sine capitio,
quam cum uellet induere et capitium non inuenire posset, ab
Egisto adultero occisus est, unde post ab Horeste filio et ipsa
cum Egisto occisa est.

 DE IOVE ET ALCHMENA  

Iuppiter cum Alcmenam Amphitrionis uxorem amasset et ad eam
corrumpendam mutatus in Amphitrionis uenisset specie in Tyrinthia
ciuitate, ne aduentu diei concubitus minueretur uoluptas, iussit
Iuppiter illam triplicem noctem fieri, qua triplices cursus Luna
peregit. Ex quo compressu Alcmene conceptus est Hercules.

 DE HERCVLE  

Hercules autem natus est cum Ificlo Amphitrionis filio. Sed cum
Iuno omnes a Ioue natos preter Mercurium odio habens duos
serpentes immisisset Herculi, Ificlus cunis terrore lapsus suo
uagitu excitauit parentes qui cum surrexissent, uiderunt Herculem
angues tenentem manibus immissos ei nouercalibus odiis.

 VNDE HERCVLES DICTVS SIT  

Herculem quidam uolunt Alcidem ἀπὸ τῆς ἀλκῆς dictum, id est a
uirtute, quod non procedit quia prima etate hoc nomen habuit ab
Alceo patre Amphitrionis et scimus agnomina ab accidentibus dari.
Sed Hercules a prudentioribus magis mente quam corpore fortis
inducitur adeo ut XII eius labores referri possint ad aliquid,
nam cum plura fecerit, XII tantum ei assignantur propter agnita
XII signa. Quod autem dicitur traxisse ab inferis Cerberum, hec
est ratio, quia omnes cupiditates et cuncta uicia terrena
contempsit et domuit, nam Cerberus est terra, id est consumptrix
omnium corporum unde et Cerberus dictus quasi creoborus, id est
carnem uorans. De cuius etiam Cerberi spuma, quam tunc tractus
emisit, dicuntur aconita nata et dicuntur a cote quia in cotibus
nascuntur. Vnde legitur in Virgilio: {€Ossa super recubans€}, nam
ossa cicius terra consumit. Propter quem detrahendum simulque ad
rapiendam Proserpinam cum inferos adiret, fatigatus labore facta
sibi populea corona dicitur caput uelasse, unde foliorum pars
interior temporibus coherens capiti sudorem abluit, pars uero
exterior propter inferorum calorem nigra permansit. Quem quia
Caron nauta suscepit, anno integro in compedibus fuit. Sed
Hercules tamen obiecta sibi Megera a Iunone dicitur territus
exhorruisse.

 DE DIOMEDE  

Diomedes rex Tracum habuit equos qui humanis carnibus
uescebantur. Cum uero multi eius hospicio hospites interissent,
Hercules ab eo in hospicium receptus, ne ab eodem circumuentus
periret, eum equorum suorum pabulum fecit et equos eosdem occiso
crudeli tyranno abductos ad solita pabula, id est ad gramina,
mollita feritate reuocauit et filio suo Cromi habendos concessit.

 DE GERIONE  

Geriones rex fuit Hispanie trimembris canem habens bicipitem quem
Hercules ad eum olla erea uectus occidit. Ideo autem ternis
membris fingitur quia tribus insulis prefuit que subiacent
Hispanie, Balearice Minori et Maiori et Ebuse. Ob hoc fingitur
bicipitem canem habuisse quia et terrestri et nauali certamine
plurimum potuit. Hunc Hercules uicit bouesque eius abduxit, qui
ideo fingitur ad eum olla erea transuectus quia habuit nauem
fortem et ere munitam. Hercules autem reuertens de Hispania per
Campaniam in quadam ciuitate Campanie pompam sui triumphi
exhibuit, ex qua Pompie dicitur ciuitas. Postea iuxta Baias
caulam bobus fecit et eam sepsit, qui locus Boaulia dictus est
olim nam hodie Boale uocatur. Deinde ad Italiam ueniens ab
Euandro in hospicium susceptus est.

 DE EVANDRO  

Euander autem Archas fuit nepos Pallantis ducis Archadie. Hic
patrem suum occidit suadente matre Nicostrata, que etiam
Carmentis dicta est quia carminibus uaticinabatur, et ob hoc
dimissa prouincia sua uenit ad Italiam expulsisque Aboriginibus
tenuit loca in quibus nunc est Roma, et modicum oppidum fundauit
in monte Palatino. Hic mons dictus est Palatinus a Pallante auo
Euandri uel a filia Euandri Pallante ab Hercule uiciata et illic
sepulta uel certe ab eius filio Pallante a Turno interfecto et
illic sepulto. Vbi dum aliquamdiu moraretur Hercules bouesque,
quos occiso Gerione abstulerat, pasceret, Cacus seruus Euandri
boues sibi aliquos furabatur, quos etiam uersis uestigiis cauda
ad speluncam traxit ne aliqua uestigia querentem ad speluncam
ferrent. Quos tamen diu quesitos cum Hercules mugitu unius bouis
prodente inuenisset, planta de spelunca tractum et fumeam
euomentem caliginem occidit. Dicitur autem idem Cacus filius
fuisse Vulcani ore ignem et fumum uomens qui omnia uicina igne
populabatur. Veritas tamen habet hunc fuisse Euandri nequissimum
seruum, nouimus enim cacon a Grecis malum dici, ignem dictus est
uomere quod agros igne populabatur, ergo omnis malicia fumum
eructat eo quod contraria sit ueritati, id est luci. Hunc soror
sua eiusdem nominis prodidit, unde sacellum meruit in quo ei per
uirgines Veste sacrificabatur. Cum autem Hercules morte Caci
uirtutem probasset, ara est ei maxima constituta quod Herculi
Delphicus Apollo in Italia fore predixerat. Cum ergo de suo
armento ad sua sacrificia boues dedisset, inuenti sunt duo senes
Pinarius et Potitius, quibus, qualiter se coli uellet, ostendit,
scilicet ut mane et uespere sacrificaretur. Perfecto itaque
matutino sacrificio cum circa solis occasum essent sacra
repetenda, Potitius prior aduenit, Pinarius postea extis iam
redditis, unde iratus Hercules statuit ut Pinariorum familia
tantum ministra esset epulantibus Potitiis et complentibus sacra.

 DE ADMETO  

Admetus rex Grecie Alcestam in coniugio petiit, cuius pater
edictum proposuerat ut si quis duas feras sibi dispares suo
currui iungeret, illam in coniugio accepisset. Admetus Apollinem
et Herculem in auxilium petiit qui ei ad currum leonem et aprum
iunxerunt, ita Alcestam in coniugium accepit. Cumque in
infirmitatem Admetus caderet et fatum sibi immineret, responsum
est ab oraculo posse eum adhuc uiuere si esset qui pro eo uellet
mori. Sed Alceste cum cognouisset se moriendo uiri sui fata posse
producere, sese obtulit morti. Quam cum extinctam Admetus
impatienter doleret, Hercules dum ad Tricerberum canem
abstrahendum descenderet, ipsam de inferis reductam Admeto
reddidit. Admetus quasi quem adire petant metus dictus est, alce
presumptio dicitur, ergo metus presumptionem sperans sibi
coniungi duas feras suo currui subiungit, id est duas uirtutes
acquirit animi et corporis, leonem ut uirtutem animi, aprum ut
uirtutem corporis. Apollinem et Herculem sibi propiciat, id est
sapientiam et uirtutem, ergo presumptio semetipsam ad mortem pro
anima obicit, quam presumptionem in morte deficientem uirtus ab
inferis reuocat ut Hercules facit.

 DE ANGVE AB HERCVLE INTERFECTO  

Hercules apud Sagarim Lidie fluuium anguem plures homines
interficientem et ripam frugibus orbantem interficiebat. Pro quo
facto ab Omphalo regina, que ibi regnabat, multis ornatus
muneribus Argos est remissus. Cuius etiam amore tam uehementer
est incensus ut coli delicatos eneruaret contractus et pollice
fusi rotaret uertiginem. Hercules eron cleos, uirorum fortium
fama dicitur, omphalon umbilicus, libido enim in umbilico
dominatur mulieribus, unde ostenditur quod libido quamuis
inuictam possit superare uirtutem, quia quem mundi magnitudo
uincere non potuit, libidinis ardor oppressit.

 DE ERICE  

Erix Veneris et Bute secundum alios Neptuni et Veneris filius
fuit qui prepotens uiribus aduenas cestibus prouocabat uictosque
perimebat. Qui occisus ab Hercule, cum et ipsum prouocaret, monti
ex sepultura sua nomen imposuit, in quo matri etiam Veneri
templum construxit.

 DE BVSIRIDE  

Busiris rex fuit Egypti, qui cum susceptos hospites immolare
solitus esset, ab Hercule, cum eum etiam uoluisset occidere,
interemptus est. Huius laudes Socrates scripsit.

 DE HERCVLE  

Hercules Megaram Creontis Thebani filiam stuprauit, de qua
suscepit Oxean et Creontiadem quos Iunonis instinctu furore
correptus occidit.

 DE EVRITO  

Euritus rex Echalie Iolem filiam denegauit Herculi antea
promissam ideo quod eam fuerat dehortatus dicens ab Hercule et
Megaram uxorem et ex ea filios susceptos interemptos, quod factum
fuerat Iunonis instinctu. Vnde iratus Hercules propter sibi
denegatam euersa ciuitate interemit Euritum et Iolem sustulit.

 DE DVOBVS LEONIBVS QVOS HERCVLES VICIT  

Hercules duos leones superauit unum Theumesium alterum Clioneum.
Theomeus mons est Boecie, Nemeus mons Archadie qui et Clioneus
dicitur. Sed Hercules dum ad occidendum Nemeum leonem isset ab
Euristeo missus, a Molorcho in hospitium est susceptus cuius
filium leo interfecit, et ab eo, quomodo cum leone coiret,
didicit. Quo superato ludos instituit quos a loco Nemea
appellauit.

 DE AVERNO ET LVCRINO  

In Baiano sinu Campanie contra Puteolanam ciuitatem duo sunt
lacus Auernus et Lucrinus qui olim propter copiam piscium
uectigalia magna Romanis prestabant. Sed cum maris impetus
plerumque irrumpens exinde pisces excluderet et rectores grauia
paterentur damna, supplicauerunt senatui, et profectus C. Iulius
Cesar ductis brachiis exclusit partem maris que antea infesta
esse consueuerat, liquitque breue spacium per Auernum qua etiam
piscium copia posset intrare et fluctus non essent molesti. Quod
opus Iulium dictum est.

 DE ERIMANTHO ET STIMPHALO  

In Archadia duo sunt montes Erimanthus et Stimphalus, in quo
altero, id est Erimantho, aprum cepit Hercules quem Euristeo
attulit uiuum, in altero, id est Stimphalo, aues occidit que
stimphalides uocantur. Quem Stimphalum Statius uocat erisonum
quia non sagittis sed aeris sonitu eas aues occidit.

 DE AVREIS POMIS IOVI A TERRA ALLATIS  

Iuppiter cum Iunonem uxorem duceret, Terra uenit ferens aurea
poma cum ramis. Que Iuno admirans petiit a Terra ut ea in suis
hortis sereret que erant iuxta Athlantem montem. Athlantis autem
filie Egle, Arethusa, Hesperethusa cum sepius de arboribus mala
decerperent, Iuno dicitur peruigilem draconem ibi custodem
apposuisse quem Hercules missus ab Euristeo ad Hesperidum poma
occidit et poma inde aurea tulit. Re uera autem nobiles fuerunt
puelle quarum greges abegit Hercules occiso eorum custode, unde
mala fingitur sustulisse, hoc est oues, nam mala dicuntur, et
melonomos dicitur pastor ouium.

 DE HERCVLE ET DEIANIRA  

Hercules cum hospitio ad Examirum regem uenisset, Deianiram
filiam eius corrupit et fidem dedit se eam uxorem sibi esse
ducturum. Post eius discessum Euricion Deianiram petit quam pater
uim timens Euricioni promisit qui constituto die cum fratribus
ad nuptias uenit. Eo forte die, quo nuptie celebrabantur,
superueniens Alcides Centauros interfecit Deianiramque insperate
suo matrimonio copulauit.

 DE LERNA PALVDE  

Lerna palus fuit L capita habens uel, ut alii dicunt, VII, in qua
Ydra bestia erat que Latine dicitur excetra. Nam Hercule eam
debellante uno capite ceso tria capita crescebant quam demum igne
uicisse dicitur. Sed constat Ydram locum fuisse uomentem aquas
uastantes uicinam ciuitatem, qui cum frequenter siccaretur ac
multiplicius aque erumperent pro uno fonte tribus emergentibus,
Hercules deprehendit uenas terre incendio posse claudi atque ideo
postquam exhausit eundem locum, ignem adhibuit et sic aque
clausit meatus et habitabilem Archadie fecit.

 DE ANTHEO ET HERCVLE  

Antheus rex fuit Libie filius Terre. Hic cum multos singulari
certamine necaret, eorum capita domus sue foribus ad indicium
uirtutis preponebat. Ad quem cum uenisset Hercules, cepit cum eo
luctari, et cum iam in eo esset ut ab Hercule uinceretur,
simulauit casum sed semper fortior resumptis uiribus matre Terra
uires ei suggerente surrexit. Quod ubi Hercules monitus a Minerua
percepit, eum iterum cadere uolentem Hercules extulerat, a
terraque suspendens eius guttur elisit.

 DE ENEO  

Eneus Parthaonis filius Tidei pater rex Etholie filiam nomine
Deianiram habuit a multis in coniugium exoptatam. Quam cum
Hercules et Achelous Etholie amnis uno tempore peterent,
acceperunt legem ab Oeneo ut qui uirtute superasset, Deianiram
duceret. Igitur congressi in certamine cum superaretur Achelous
ab Hercule mutatus in inicio in iuuenem mox in draconem tercio in
taurum, quem Hercules ut amplexus est reluctantem cornu, quod
implicauerat brachiis, fregit, quod Fortune dicitur consecrasse
cum quo illa copiam dicitur fecisse. Tunc nimphe Naides filie
fluminis effecerunt ut id, quod ereptum erat, autumnalibus copiis
repleretur, unde dicitur: {€pleno copia cornu€}, quoniam sicut
cornu carnem supercrescit ita diuicie foris stipant hominem, in
cornu est uirtus animalium et Fortune uires in diuitiis constant,
ut dicitur: {€Et genus et uirtus nisi cum re uilior alga est€}.
Dicitur autem Hercules eidem fluuio cornu abstulisse, quia cum
duobus alueis redundaret, Hercules unum obstruendo prohibuit.

 DE MORTE HERCVLIS  

Hercules autem uicto Acheloo Deianiram duxit uxorem et ab ea
procreauit filium nomine Hilum. Sed Hercules cum ad fluuium
Eubenum, qui et Licormas dicitur, peruenisset, eam deposuit
clauamque cum reliquis armis secum transuexit ut prius exoneratus
eam expedite ferret. Cum ergo ad illam transportandam uellet
reuerti, uidens Nessum cum ea concumbere sagitta missa eum
extinxit. Qui expirans uestem Deianire dedit sanguine suo tinctam
ut se ulcisceretur et dixit, si uellet perpetuo ab Hercule
diligi, daret eam illi uestem induendam. Inde cum Hercules in
insulam Eubeam Euchaliam urbem Euriti euertisset et Iolem filiam
eius duceret in patriam, Deianira uidens uiri animum a se
alienum, uerita ne ei pelix preferretur, Herculi Ioui
sacrificaturo tunicam per Licam dedit famulum perferendam. Qua
indutus Hercules cum ad aram accessisset, uestis incaluit et
ueneno contracta uisceribus hesit. In maximo itaque cruciatu cum
a corpore eius auelli nequiret, Licam famulum muneris reum
Euboico mari immersit quem innoxium culpe Thetis uertit in
scopulum. Cum autem Hercules intellexisset ad uitam se non posse
reuerti et ueneni afficeretur incendio, in Oeta monte rogum
uoluntate conscendit et sic inter deos translatus est.

 DE SAGITTIS HERCVLIS  

Hercules cum hominem in Oeta monte deponeret, Philocteti, qui
fuit de Melibea ciuitate Thessalie, Peantis filio de omnibus
reliquiis suis intimauit et ne alicui de corpore suo indicaret,
eum iurare compulit eique pro munere sagittas Ydre felle tinctas
tradidit. Postea Troiano bello responsum est sagittis Herculis
opus esse ad Troie expugnationem. Inuentus itaque Philoctetes cum
primo negaret se, ubi Hercules esset, scire, tandem confessus
est mortuum esse. Inde cum acriter ad indicandum eius sepulchrum
cogeretur, pede percussit terram cum nollet dicere. Postea
pergens ad bellum cum uteretur sagittis, unius casu uulneratus
est in pede quo percussit tumulum. Ergo cum putorem insanabilis
uulneris Greci ferre non possent, diu quidem eum pro oraculi
necessitate ductum tandem apud Lemnum sublatis reliquerunt
sagittis. Hic postea horrore sui uulneris ad patriam redire
neglexit, sed sibi paruam Petiliam in Calabrie partibus fecit.
Dicta autem Petilia quod post relictum Ilium, quo ducebatur a
Grecis, eam petiuit ciuitatem.

 DE ASYLO NEPOTVM HERCVLIS  

Postquam Hercules migrauit e terris, filii nepotesque eius
insidias, quas ipse auus conflixerat, timentes Athenis sibi primi
asylum, hoc est templum refugii, fecerunt hac lege consecratum
ut quocunque crimine reus ad id confugeret, ab omni noxa liber
esset nullusque eum inde abducere uel ledere auderet. Vbi et
Orestes extremo amico Pilade trahente resipuit. Dictum autem
uolunt asylum quasi antetrahendo spolium. Hoc autem religionis
ius non inest omnibus templis sed quibus concessum est lege
consecrationis.

 DE PHORCO  

Phorcus Thoose nimphe et Neptuni filius rex fuit Corsice et
Sardinie, qui cum ab Athlante rege nauali certamine cum magna
exercitus parte obrutus fuisset, finxerunt socii eum in deum
marinum esse conuersum.

 DE GLAVCO  

Glaucus piscator fuit Antedonis filius qui extractam mari predam
in litore proiecit, pisces herbarum tactu reuixerunt. Intellexit
Glaucus hanc illorum graminum naturam esse ut immortales
efficerentur qui de eis gustassent, itaque auellit et gustauit.
Quo facto mente alienatus se ex alto in pelagus precipitauit. Sic
deposito humano corpore in marinum deum fingitur uersus esse.

 DE SCILLA A GLAVCO AMATA  

Scilla Phorci et Cretheidos nymphe filia fuit. Hanc amauit
Glaucus marinus deus Antedonis filius a Circe amatus, et quoniam
pronior in Scillam fuerat, irata Circe fontem, in quo illa
consueuerat corpus abluere, infecit uenenis, in quem illa cum
descendisset, pube tenus in uarias mutata est formas. Horrens
itaque deformitate sua se precipitauit in mare. Hanc postea
Glaucus fecit marinam deam. Hec classem Vlixis cum sociis eius
euertisse narratur. Homerus hanc immortale monstrum fuisse,
Salustius saxum esse dicit simile forme celebrate procul
uisentibus. Canes uero et lupi ob hoc ex ea nati esse finguntur
quia ipsa loca plena sunt monstris marinis et saxorum asperitas
illic bestiarum imitatur latratus.

 DE KARIBDI  

Karibdis autem femina fuit uoracissima, que quia boues Herculis
rapuit, fulminata est a Ioue et in maria precipitata. Vnde adhuc
naturam pristinam seruat nam sorbet uniuersa et secundum
Salustium ea circa Taurominitanum egerit litus.

 DE TIRRENIS ET LIBERO PATRE  

Tirreni naute Liberum patrem puerum dormientem in litore
abstulerunt. Qui cum esset expergefactus in naui, quo duceretur,
rogauit. Responderunt illi: Quo uolueris. Liber rogauit ut Naxum
insulam se transuectum nutricibus redderent nymphis. Illi spe
prede inducti ceperunt alio uela flectere. Quam ob rem iratum
numen tigrides sibi sacratas uisibus eorum obiecit, quo terrore
se illi in fluctus dedere precipites et facti sunt delphini.

 DE ARIONE LESBIO  

Arion Lesbius citharedus optimus fuit. Qui cum Tarento Corinthum
cum multis peteret opibus et sibi in mari tendi a nautis insidias
uideret, petiit ut cithara paululum canere eum liceret. Quo
facto cum ad illius sonum delfini conuenissent, excussit se super
unum et ita ad Tenarium litus uectus imminens uitauit periculum.

 DE ARETHVSA  

Arethusa secundum fabulas uenatrix fuit, que dum se in Alpheo
post laborem ablueret, ab eo adamata est et diu fugiens deorum
miseratione in fontem mutata ad Siciliam per secretos uenit
meatus. Quam Alpheus usque ad Siciliam dicitur persequi et undis
eius ibi misceri.

 DE POLIPHEMO  

Poliphemus cyclops dicitur amasse nympham Galatheam, que cum Acim
quendam pastorem amaret et Poliphemum sperneret, ille iratus
Acim necauit, qui postea Galathee miseratione in fontem mutatus
est qui hodie ab Acine Acilius nominatur. Poliphemum multi dicunt
unum oculum habuisse, alii duos, alii tres, quod totum fabulosum
est, nam hic uir prudentissimus fuit qui ob hoc oculum in capite
iuxta cerebrum habuisse dicitur quia perspicatius prudentia quam
corporeo intuitu cernere uidebatur. Hic quia ab Vlixe in
prudentia superabatur, ab eo cecatus esse fingitur.

 DE CEICE  

Ceix filius Luciferi habuit uxorem Alcionem, a qua cum prohibitus
isset ad consulendum Apollinem de statu regni sui, naufragio
periit. Cuius corpus cum ad uxorem Alcionem delatum fuisset, illa
se in pelagus precipitauit. Postea miseratione Thetidis et
Luciferi conuersi sunt ambo in aues marinas que alciones
uocantur. Sane sciendum quia cum de auibus dicimus, hic et hec
alcionem et hi et he alciones facit, cum de muliere dicitur, hec
Altione facit. He autem aues nidos faciunt in media hieme in
mari, quibus diebus tanta est tranquillitas ut penitus in eo
nihil moueri possit.

 DE MERGO  

Mergus filius Priami fuit. Hic se precipitauit e muro, nec periit
et cum sepius hoc faceret, deorum miseratione in auem uersus est
qui imitatione pristina adhuc idem facit.

 DE CIPARISSO  

Ciparissus speciosus puer dum in silua uenaretur, in amorem sui
Apollinem compulit, a quo accepit munere ceruum pulcherrimum et
mansuetum. Quem cum diligeret, lassus somnum sub arbore carpere
cepit. Subito excitatus strepitu ceruum longe uidit quem credens
siluestrem missa sagitta eum interemit, agnitoque in tantum
extabuit ut ab amni cibo et potu abstineret. Quo tabescente
Apollo misertus eius uertit eum in arborem sui nominis cupressum.

 ITERATIO EIVSDEM FABVLE  

Siluanus deus siluanum adamauit puerum Cyparissum nomine qui
habebat mansuetissimam ceruam. Hanc cum Siluanus nescius
occidisset, puer est extinctus dolore, quem amator deus in
cupressum arborem nominis eius conuertit quam etiam pro solatio
extincti portare dicitur.

 DE PRIAPO  

Priapus cum Lotum nimpham amatam persequeretur, illa deorum
miseratione in arborem uersa est que uulgo faba Syriaca dicitur.

 DE LIRIOPE  

Liriope nimpha ex amne Cephiso Narcissum procreauit, cui Tiresias
omnia prospere pollicitus est si pulchritudini tantum sue non
adeo confideret. Hunc igitur Echo filia Iunonis cum diligeret et
sui potiendi uiam non inueniret, amore iuuenis, quem extremis
uocibus fugientem persequebatur, extabuit. Cuius in lapidem uerse
et in montibus abscondite uox tantum auditur. Id tamen ei
accidit Iunonis instinctu, quod garrulitate sua eam sepe esset
morata ne Iouem in montibus nimphas persequentem deprehendere
posset. Ob id et fertur ob deformitatem montibus esse recondita,
ne quid eius pater preter uocem inspici possit. Narcissum autem
supra dictum ob nimiam despeccionem et crudelitatem quam in Echo
exercuerat, uel secundum alios cum per iocum in certamen disci
ipse et Apollo uenisset, altius iactum ab Apolline pondus prius
precauere non potuit quam capiti sensit iniectum, quo eliso
aderat Nemesis, id est Fortuna ultrix fastidientium, in amorem
sui compulit ut non minori flamma ac illa exureretur. Qui cum ex
assidua fatigatione uenationis iuxta fontem procubuisset et
hauriens aquam imaginem sui perspexisset, alienam putans adamauit
eiusque desideriis ita ut uita priuaretur, intabuit. Ex cuius
reliquiis flos oritur quem Naides nimphe casum fratris flentes
narcissum nomine annotauerunt.

 DE IACINCTO PVERO  

Iacinctus puer adamatus est tam a Borea quam ab Apolline, qui cum
magis Apollinis amore letaretur, dum exerceretur disco, ab irato
Borea eodem disco est interemptus, in florem sui nominis
mutatus. Hic autem flos rubet quasi lilium designans primam
Iacincti literam.

 DE AMARACO PVERO  

Amaracus puer regius ungentarius fuit, qui casu lapsus dum ferret
ungenta, maiorem ex confusione odorem procreauit, unde optima
ungenta amaraca dicuntur. Hic postea in herbam sansucum uersus
est quam nunc amaracum dicimus.

 DE PILVMNO ET PITVMNO  

Pilumnus et Pitumnus fratres fuerunt dii. Horum Pitumnus usum
stercorandorum inuenit agrorum unde et Sterculinus dictus est,
Pilumnus uero pinsendi frumenti et a pistoribus colitur et ab
ipso pilum dictum est.

 DE DVOBVS FRATRIBVS QVI DIVINI APPELLABANTVR  

In Preneste ciuitate non longe a Roma posita erant duo fratres
qui Diuini appellabantur. Horum soror dum ante focum sederet,
resiliens scintilla eius uterum percussit unde dicitur
concepisse. Postea enixa est puerum iuxta templum Iouis
abiecitque. Virgines aquatum euntes iuxta ignem inuentum
sustulerunt, unde Vulcani filium esse dixerunt Ceculum uocantes
ideo quia minoribus oculis fuit, quam rem fumi plerumque facit
acrimonia. Hic postea collecta multitudine postquam diu
latrocinatus est, Prenestinam ciuitatem in montibus condidit. Et
cum ludorum die uicinos populos inuitasset, cepit eos hortari ut
secum habitarent et pro gloria iactare filium se esse Vulcani.
Quod cum illi non crederent, inuocato Vulcano ut eum filium suum
comprobaret, omnis illius multitudinis cetus est flamma
circumdatus. Quo facto commoti populi simul habitauerunt et
Vulcani filium esse crediderunt.

 DE TRIBVS FRATRIBVS TELCHINIBVS  

Telchines tres fratres fuisse dicuntur inuidia liuidi, qui cum
uicinorum agros uiderent prouentu fertiles, natura felices, hos
sparsisse dicuntur aquis Stigiis ut redderent infecundos. Qua
culpa penam metuentes solum uerterunt seque ad Cyclopas
contulerunt.

 DE TENI  

Tenes quidam infamatus quod cum nouerca concubuisset, insulam,
que Tenedos nuncupatur, uacuam cultoribus tenuit unde Tenedos
dicta est.

 DE EBALO  

Ebalus filius fuit Telonis et nimphe Sebetridis, qui Telon diu
regnauit apud Capreas insulam contra Neapolim sitam, filius uero
eius patris non contentus imperio transiit ad Campaniam et multis
populis subiugatis suum dilatauit imperium.

 DE MALEO  

Maleus Tusculorum rex fuit qui primus tubam inuenit. Is cum
pyraticam exerceret et mare tempestatibus esset infestum, montem,
qui nunc ab eo Malea uocatur, insedit. Qui et Apollinem
Maleoticum de suo uocabulo et montem ipsum Maleam nominauit.

 DE CODRO  

Codrus dux Atheniensium fuit, qui orto bello inter Laconas et
Athenienses cum respondisset oraculum illos posse uincere quorum
dux perisset, habitu humili profectus est ad hostium uicina
tentoria et illic iurgio eos in suam cedem instigauit et a nullo
cognitus fecit locum oraculo.

 DE CRESO  

Cresus rex Lidorum aliquando a Cyro rege Persarum captus rogo
superponi est iussus. Subito tanta pluuia facta est ut ignis
extingueretur et ipse occasionem fugiendi inueniret. Hoc cum
postea prospere sibi euenisse gloriaretur et opum immensitate se
iactaret, dictum est ei a Solone uno de VII sapientibus non
debere quenquam in diuitiis et prosperitatibus gloriari, cum
nesciamus quid euentura pariat dies. Eadem nocte uidit in somnis
quod Iouis eum aqua perfuderet et Sol extergeret. Quod cum filie
sue Phame nuntiaret, illa, ut res se habuit, prudenter
interpretabatur dicens quod in cruce esset affigendus, imbre
perfundendus, sole siccandus. Quod postea ita contigit, nam
rursus captus est a Cyro et suspensus.

 DE ALCONE  

Alcon Cretensis sagittarius fuit, cuius cum filium draco
inuasisset, tanta arte direxit sagittam ut eam currens in
serpentem defigeret nec tamen filium lederet.

 DE IOVE ET ELECTRA  

Iuppiter cum Electra Athlantis filia Corithi regis Italie uxore
concubuit. Sed ex Iouis semine natus est Dardanus, ex Corithi
Iasius qui Traciam, ubi est Samos, tenuit quam Samotraciam
nominauit, nam Iunonis alia est Samos. Vnde cum Troianis
responsum esset: {€Antiquam exquirite matrem€}, Eneas profectus
est ad Traciam et inde Samotracios deos sustulit propter originem
matris. Dardanus uero ex responso locum mutans Phrigiam uenit,
Troiam parua in uallibus collocans edificia condidit eamque ex
suo nomine Dardaniam nominauit. Post cuius obitum Teucer de Creta
ueniens iunctis sibi Dardani sociis arces et menia constituit.
Post quem Erictonius Dardani filius regnauit, cui Tros filius
suus Troiam ex se uocans successit. Qui cum duos filios Ilum et
Assaracum genuisset, Ilus maior natu Troiam ex suo nomine Ilium
uocans regnum obtinuit, qui Laomedontem Priami patrem genuit.

 DE LAOMEDONTE  

Laomedon rex Troianus cum Troiam edificaturus esset, Neptuno et
Apollini ad ciuitatis constructionem conductis certam ad sacra
facienda peccuniam deuouit, quam imminentibus †promissis† ad
murorum fabricam transtulit. Cumque promissam mercedem murorum
Neptuno et Apollini denegasset, Neptunus iratus Troie immisit
cetos, unde Apollo consultus, cum et ipse irasceretur, contraria
respondit dicens obiciendas puellas nobiles beluis. Cum autem
principes Troianorum expostularent a Laomedonte ut pestilentiam
belue filiam tradendo sedaret, omnibus audacior Theseus regem
accusabat quia filiam obici belue noluit. Rex iratus eum
interfici iussit, posteaque iratus dixit omnium filias belue
tradendas. Itaque multi filias suas a minis regis territi
mercatoribus alio transportandas tradiderunt earum absentiam
facilius quam mortem tolerantes. Quod cum fieret, Ypotes quidam
nobilis timens filie Egeste ne ad cetos religaretur, impositam
eam naui misit quo sors obtulisset. Hec ad Siciliam delata a
Criniso fluuio in ursum uel canem conuerso obpressa Acesten
edidit, qui ex matris nomine ciuitatem, que hodie Segesta
nominatur, condidit.

 DE TITONO ET AVRORA  

Titonus frater Laomedontis fuit. Hunc Aurora amatum in celum
leuauit, qui cum postea longinquitatem uite defleret, in cicadam
conuersus est. Hic etiam filium suum Memnonem Ethiopem ex Aurora
progenitum ad Troie misit auxilia.

 DE ANCHISE  

Anchises pastor fuit filius Capis filii Assaraci, cum quo amata
Venus concubuit et ex eo coitu circa Symoin fluuium Troie Eneam
peperit. Dee enim uel nimphe enituntur circa fluuios uel nemora.
Sed cum Anchises inter equales epularetur, de concubitu Veneris
iactari traditur, quod cum Ioui Venus questa esset, emeruit ut in
Anchisem fulmina mitterentur. Sed Venus cum uidisset eum fulmine
posse interimi, miserata iuuenem in aliam partem fulmen
detorsit, Anchises tamen afflatus igne celesti semper debilis
uixit.

 DE CASSANDRA  

Cassandra erat Priami Troiani regis filia, a qua Apollo spe
coeundi concessa sibi diuinitate frustratus uera quamuis dicenti
fidem sustulit. Vnde et Troiani, cum aduentu Helene Troiam
destruendam prediceret, minime sibi Apollinis iussu credebant.

 FABVLA HELENI  

Helenus apud Arispam captus a Grecis indicauit eis edictus fata
Troiana in quibus etiam de Palladio. Vnde dicitur a Pirro regna
meruisse, quanquam prestiterit Pirro ut per terram rediret,
dicens omnes Grecos naufragio perituros quod et contigit. Tunc
Diomedes et Vlixes, ut alii dicunt, cuniculis, ut alii, cloacis
ascenderunt arcem et occisis custodibus sustulerunt simulacrum.
Hoc cum postea Diomedes haberet, credens sibi non esse aptum
propter pericula, transeunti Enee conatus est offerre. Sed cum
uelato capite sacrificans se conuertisset, Nautes quidam accepit
simulacrum, unde Minerue sacra non Iulia gens habuit sed Naute.
Hinc Virgilius in V°: {€unum Tritonia Pallas Quem docuit€}.
Quamquam alii dicunt simulacrum hoc a Troianis fuisse absconditum
intra parietem postquam nouerunt Troiam esse perituram. Quod
postea bello Mitridatico dicitur Fimbria quidam Romanus inuentum
indicasse, quod Romam constat aduectum. Et cum responsum fuisset
illic <orbis> imperium fore ubi et Palladium, adhibito Mamurio
fabro multa similia facta sunt, uerum autem agnoscerent haste
oculorumque mobilitate.

 DE HECCVBA  

Priamus ex Arispa filium uatem suscepit. Qui cum dixisset nasci
puerum ex quo Troia subuerteretur, peperunt simul et Thimoete
uxor et Hecuba que Priami legitima fuit. Sed Priamus Thimoete
filium uxoremque iussit occidi. Hecuba Cisei filia Priami regis
uxor cum Paridis grauida esset, facem, qua urbs incenderetur, se
parere uidit, quod cum Priamo narraret, intellexit puerum, qui
nasceretur, causam futurum incendende urbis. Quem genitum pater
cum interire iussisset, mater pastori furtim transmisit alendum,
a quo nutritus adeo fortis factus est ut in Troie agonali
certamine superaret omnes ipsum etiam Hectorem. Qui cum iratus in
Paridem stringeret gladium, dixit ille se eius esse germanum,
quod cum mirum uideretur, allatis crepundiis eius frater est
probatus et a patre in fratrum consortia receptus.

 DE GANIMEDE  

Ganimedes Troili regis Troianorum et Callirohe filius propter
corporis pulcritudinem, ne infamiam conubii masculini subiret,
dum in Ida silua uenaretur, ab aquila in celum raptus est
constitutus pincerna deorum remota Hebe Iunonis filia unde et
Troianis Iuno irascitur. Poete amant garrulitatem suam falsa
illusione ornare. Nam, ut Anacreon antiquissimus auctor scribit,
Iuppiter dum aduersus Titanas, id est Titani filios qui frater
Saturni fuerat, bellum assumeret et sacrificium Celo fecisset, in
uictorie auspicium aquile sibi adesse prosperum uidit uolatum.
Pro quo tam felici omine, presertim quia et uictoria secuta est,
in signis sibi aquilam fecit tuteleque dedicauit, unde et Romani
huiuscemodi signis utuntur. Ganimedem uero bellando his signis
preeuntibus rapuit sicut Europam in tauro rapuisse fertur, id est
in naui tauri picturam habente.

 DE HERCVLE ET YLA  

Hercules cum comes Argonautis accessisset, Ylam Thiodomantis
filium admirande pulchritudinis iuuenem secum duxit armigerum,
qui remum fregit in mari cum pro suis remigat uiribus. Cuius
reparandi gratia Misiam petens siluam fertur ingressus. Ylas uero
cum aquatum cum urna perrexisset, in fluuium cecidit unde a
nimphis raptus esse dicitur. Quem dum Hercules querens ab
Argonautis impeditus esset, in Misia est relictus. Postea cum
cognitum esset in fonte eum perisse, statuta sunt ei sacra, in
quibus mos fuerat ut nomen eius clamaretur in montibus, ad quam
imitationem Virgilius dicit: {€Litus Yla Yla omne sonaret€}.
Hercules perdito Yla post peragratam Misiam Cholchos pergens
nauibus uenit Troiam, a cuius portu cum eum Laomedon rex
Troianorum arceret, simulauit abscessum et a promunctorio Troie,
qui per eius taciturnitatem Sigeum dictum est nam sige silentium
dicitur, Troiam ex improuiso uenit, urbem expugnauit, Laomedontem
regem interfecit eiusque filiam Hesionam belli iure sublatam
comiti Thelamoni, qui primus ascenderat murum, tradidit, unde
natus est Teucer, nam Aiacem ex alia constat esse natum. Tunc
Hercules Priamum quoque redemptum a uicinis hostibus in paterno
regno locauit. Postea cum excreuisset Priamus, uolens repetere
sororem profectus est cum legatis Salaminam, ubi constabat illam
regnare, et minime eam repetere ualuit Grecis dicentibus se iure
bellorum eam habere. Vnde iratus Priamus misit Paridem cum
exercitu ut aliquid tale adduceret aut uxorem regis aut filiam.
Qui Greciam ueniens interpellare cepit Helenam Menelai uxorem,
que cum ei consentire noluisset, egressus ille ciuitatem obsedit,
qua euersa Helenam rapuit, unde postea a marito ipsa recipi
meruit. Hoc dolore commoti Greci congregatis quibusque fortibus
Grecie Troiam obsederunt et decimo demum anno expugnauerunt.

 DE AMINOE  

Aminoe Danai filia dum studiose in insula exerceretur, imprudens
satirum percussit, quam cum satirus uiolare uellet, illa Neptuni
implorauit auxilium. Neptunus fugato satiro eam compressit, ex
quo coitu natus est Nauplius. Cuius filius Palamedes septimo
gradu a Belo originem ducens cum delectum per Greciam ageret,
simulantem insaniam Vlixem duxit inuitum. Cum enim ille iunctis
dissimilis nature animalibus salem sereret, filium ei Palamedes
opposuit, quo uiso Vlixes aratra suspendit et ad bellum ductus
habuit iustam causam doloris. Postea cum Vlixes frumentatum
missus ad Traciam nihil aduexisset, a Palamede est uehementer
increpatus et cum diceret adeo non esse negligentiam suam
culpandam nec ipsum quidem, si pergeret, quicquam posse aduehere,
profectus Palamedes infinita frumenta aduexit. Qua inuidia
Vlixes auctis inimicitiis fictam epistolam Priami nomine ad
Palamedem direxit per quam agebat gratias proditionis et
commemorabat secretum auri pondus esse transmissum, quam dedit
captiuo Troiano et eum in itinere fecit occidi. Hec inuenta more
militie regi allata est et lecta principibus conuocatis. Tunc
Vlixes, cum se Palamedi adesse simularet, ait: Si enim esse
creditis, in tentorio eius aurum queratur. Quo facto inuento
auro, quod ipse per noctem corruptis seruis absconderat,
Palamedes lapidibus interemptus est. Hunc autem constat fuisse
prudentem nam et tabulam inuenit ad comprimendas ociosi
seditiones exercitus ut Varro testatur, secundum quosdam ipse
reperit literas, que forte res si sit dubia tamen certum est χ ab
hoc inuentam cum aspiratione h.

 DE NAVPLIO  

Palamedis autem pater Nauplius Aminoe et Neptuni filius filii
morte dolens reuertentibus Grecis post deletam Troiam tempestate
laborantibus montem Caphareum ascendit et data facula signum
dedit uicini portus, unde decepti Greci per rimosos scopulos
pertulere naufragia.

 DE DODONA  

Dodona est ciuitas Epyrrhi iuxta quam nemus Ioui est consecratum
abundans glandibus. Sestos uero et Abidos ciuitates sunt
Helesponti que angusto et periculoso segregantur mari.

 DE LEVCADE  

Leucada mons est altissimus promontorio Epyrrhi iuxta Ambrachiam
ciuitatem quam Augustus Nicopolim appellauit uictis illic Antonio
et Cleopatra, ubi et templum Actiaco Apollini constituit et
ludos Acciacos nominauit.

 DE PELORO  

Pelorus promontorium est Sicilie secundum Salustium dictum a
gubernatore Hannibalis illic sepulto, qui fuit occisus per
ignorantiam regis, cum se credidit eius dolo esse deceptum.

 DE EVBEA  

Eubea insula est, de cuius ciuitate Chalcide profecti sunt ad
nouas sedes querendas, et haud longe a Baiis, qui locus a socio
Vlixis Baio illic sepulto nomen accepit, inuenerunt uacuum
littus, ubi uisa muliere grauida ciuitatem condiderunt, que res
ostendit fecundam fore rem publicam, et eam uocauerunt Cumas siue
ab ἐγκύος, id est pregnate, siue ἀπὸ τῶν κυματῶν, ab undis hanc
dicuntur, y autem Latini in u uertunt ut byrria burria.

 DE PACHINO  

Pachinus promontorium est Sicilie austrum spectans dictum ab
aeris crassitudine, nam pachis crassum dicitur. Drepanum ciuitas
est non longe a monte Erice trans Lilibeum dicta uel propter
curuaturam littoris, in quo sita est, uel quod Saturnus post
amputata uirilia Celio patri illic falcem proiecit que Grece
drepanos dicitur.

 DE SYRACVSANIS  

Quodam tempore Syracusani uictores ceperunt Atheniensium ingentem
multitudinem et eam cesis montibus fecere addere munimenta
ciuitati. Factis autem muris etiam fossa forinsecus facta est que
flumine admisso repleta munitiorem redderet ciuitatem. Hanc
fossam igitur propter hostium penam et iniuriam factam Hibrim
uocauerunt. Postea profecti Siculi ad Italiam eam tenuerunt
partem ubi nunc Roma est usque ad Rutulos et Ardeam, unde est:
{€Finis super usque Sicanos€}, et Albulam fluuium ad imaginem
fosse Syracusane Tybrim uocauerunt quasi hibrim. Circa Syracusas
autem fossam esse Hybrim nomine Theocritus dicit.

 DE TVLLO HOSTILIO  

Cum Tarquinius cepisset Vtriculanam ciuitatem, ex captiua quadam
domo eius natus est Seruius Tullus Hostilius. Qui cum dormisset,
caput eius subito flamma corripuit, quod cum uellet restinguere,
Tanaquil regis uxor auguriorum perita prohibuit. Flamma puerum
cum somno deseruit, unde intellexit eum clarum fore usque ad
ultimam uitam.

 DE BRVTO  

Brutus et filii Tarquinii cum oraculum Delphici Apollinis
peterent, responsum eius imperium fore qui primus matrem
reuertens oscularetur. Quod solus Brutus agnoscens de naui
egressus casum simulans osculatus est terram unde potitus est
imperio. Rome VII reges fuerunt Romulus, Numma Pompilius, Tullus
Hostilius, Ancus Martius, Tarquinius Priscus, Seruius Tullius,
Tarquinius Superbus. Mortuo enim Romulo cum primo anno senatus
regnasset per decurias, tediosum uisum est et quesitus est rex.
Sed cum in urbe nullus idoneus esset inuentus, orta est bona fama
Pompilii qui esset apud Cures ciuitatem Sabinorum. Itaque
rogatus per legatos accepit imperium et ferociam bellicosi populi
ad sacra contulit unde et Numma dictus est <ἀπὸ τῶν νόμων>. Hic
etiam canus fuit a prima etate.

 DE TARQVINIO SVPERBO  

Tarquinius ob multa Superbus dictus est precipue tamen ob hanc
causam: Mandauit aliquando sateliti cuidam suo ut cuiusdam oppidi
principes omnes interimeret. Profectus ille grandem multitudinem
repperit, quod cum ei renunciaret deambulanti cum uirga in
ortis, ille pro responsione excussit capita papauerum ut
satelles, quid fieri uellet, agnosceret. Item filius eius
uiciauit nobilissimam matronam Lucretiam, ob quod illa dolens se
interemit. Tunc auunculus eius Brutus rapto ex eius corpore
gladio processit ad populum et de hac re concionatus est. Quo
facto omnibus placuit ne reciperetur rex qui tunc Ardeam
expugnabat. Propter quod se Tarquinius cum liberis ad Porsennam
regem Tuscie contulit et bellum grauissimum gessit contra populum
Romanum. Tunc duo consules fatti sunt Brutus et Tricipitinus
pater Lucretie qui et Tarquinius dictus est. Ob quod solum est
urbe depulsus et in eius locum subrogatus est Valerius Publicola,
quo mortuo item alter est factus et alter similiter. Sed Bruti
filii amici erant filiis Tarquinii cum quibus inissent consilium
ut eos noctu intromitterent, proditi sunt a seruo Venditio et a
patre occisi.

 DE BRENO  

Breno duce Galli apud Aliam fluuium delectis legionibus
euerterunt urbem Romam absque Capitolio pro quo immensam
peccuniam acceperunt. Tunc Camillus absens dictator est factus,
cum diu esset apud Ardeam in exilio propter Vehientanam predam
non eque diuisam. Et Gallos abeuntes iam secutus est, quibus
interemtis aurum omne recepit et signa. Quod cum illic
appendisset, ciuitati nomen dedit, nam Pisaurum dicitur quod
illic pensatum est aurum. Post tamen exilium rediit.

 DE CIVILI BELLO  

Bella ciuilia septies gesta sunt: ter a Cesare contra Pompeium in
Thesalia, contra eius filium Magnum in Hispania, contra Iubam et
Catonem in Affrica; ab Augusto autem quater contra Cassium et
Brutum in Thesalia, contra Lucium Antonium in Perusio Tuscie
ciuitate, contra Sextum Pompeium in Sicilia, contra Antonium et
Cleopatram in Epyrro.

 DE FABIO  

Fabii CCC fuerunt de una familia qui coniuratis seruis et
clientibus suis contra Veientes dimicarent, insidiis apud
Cremeram fluuium interempti sunt. Vnus tantum Fabius Maximus
superfuit qui propter teneram adhuc pueritiam in urbe remanserat.
Hic postea cum Hannibalis impetum ferre non posset, mora eum
delusit et ad Campaniam traxit ubi deliciis eius uirtus
obtorpuit. De hoc Ennius: {€Vnus qui nobis cunctando restituii
rem€}.

 DE MARCELLO  

Marcellus Gallos et Penos equestri certamine uicit, Viridomarum
etiam Gallorum ducem manu propria interemit et opima retulit
spolia que dux detraxerat duci. Alius Marcellus fuit filius
Octauie sororis Augusti quem sibi Augustus adoptauit. Hic XVI.
anno incidit in egritudinem et periit XVIIus in Baiano cum
edilitatem gereret. Huius mortem ciuitas uehementer doluit nam
affabilis fuit et Augusti filius. Ad huius funeris honorem
Augustus sexcentos lectos intrare ciuitatem iussit. Hoc enim
gloriosum erat apud maiores et dabatur pro qualitate fortune, nam
Sylla VII milia habuit, igitur cum ingenti pompa alatus in
Martio Campo est sepultus.

 DE ANCILI  

Ancile celo lapsum est Rome tempore Numme Pompilii et datum est
responsum illic fore orbis imperium ubi id esset. Quod ne aliquis
hostis agnosceret, per Mamurium fabrum multa similia facta sunt,
cui et diem sacrarunt quo pellem feriunt ad artis similitudinem.
Dicimus autem hoc ancile quamuis anciliorum Oratius usurpat in
liricis. Constat primo tres partes fuisse populi Romani: unam
Taciensium a Tacio duce Sabinorum iam amico post federa, alteram
Ramnetum, terciam Lucerum quorum secundum Liuium et nomen et
causa in occulto est. Varro tamen dicit Romulum dimicantem contra
Titum Tatium a Lucumonibus auxilia postulasse, unde quidam uenit
cum exercitu et recepto iam Tacio pars urbis est data, a quo in
urbe Tuscus est uicus dictus, Oratius: {€Tusci turba impia
uici€}. Ergo a Lucumonibus Luceres dicti sunt. Sic autem in tres
partes diuisum constat esse populum, ut etiam qui preerant
singulis partibus, tribuni dicerentur unde etiam sumptus, quos
dabant populo, tributa nominarunt. Post Sabinarum raptum et
factum inter Romulum et Titum Tacium fedus Sabini in urbem
recepti sunt sed hac lege ut in omnibus essent ciues Romani
excepta suffragii latione nam magistratus non creabantur ex eis.

 DE ROSTRIS  

Augustus uictor totius Egypti, quam Cesar ex parte superauerat,
multa de nauali certamine sustulit rostra, quibus IIIIor effecit
columnas que postea a Domiciano imperatore in Capitolio sunt
locate.

 DE AGAMENNONE  

Cum Greci ad Aulidem uenissent, Agamenon rex Diane ceruam occidit
ignarus, unde irata dea flatus uentorum remouit. Quam ob rem cum
nec nauigare possent et pestilentiam sustinerent, consulta
oracula dixerunt Agamenonio sanguine placandam esse Dianam. Ergo
cum ab Vlixe, qui erat astutissimus, per nuptiarum simulationem
abducta Iphigenia Agamenonis filia iam imolanda esset, numinis
miseratione sublata est cerua supposita et translata ad Tauricam
regionem et regi Thoanti tradita est sacerdosque facta Dictinne
Diane. Agamenone autem Troia reuertente Clitemnestra uxor eius
obtulit ei uestem sine capitio, quam cum induere uellet et
capitium non inuenire posset, ab Egisto adultero Thiestis et
Pelopie filie sue nato occisus est. Quem postea Horestes, cum
adoleuisset, simul cum matre Clitemnestra in ultionem patris
occidit. Quo crimine cum in amentiam uersus furuisset, amici
Piladis monitu ad euitandas Furias templum Apollinis ingressus
cum uellet exire, inuaserunt eum Furie, hinc est: {€Sedent
ultrices in limine Dire€}. Cum autem insania carere non posset,
oraculum adiit cui responsum est sic eum posse sanari si Diane
Scithice simulacrum de Taurica ferret. Mox cum carendi furoris
causa cum amico Pilade Colchos peteret, a sorore secundum
consuetudinem deam humano sanguine placante agnitus eius consensu
occiso rege Thoante simulacrum sustulit absconditum fasce
lignorum, unde et Fascelis dicitur non tantum a face, cum qua
pingitur, propter quod et Lucifera dicitur, sed etiam a fasce
lignorum, et in Italiam detulit collocans in nemore Aricio. Sed
cum postea Romanis sacrorum crudelitas displiceret quanquam serui
immolarentur, ad Laconas Diana est translata. Ibi sacrificii
consuetudo adolescentium uerberibus seruabatur qui uocabantur
bomonice. Hi tam diu fiagellabantur donec cruor ex humano corpore
flueret, superpositi enim aris contendebant qui plura uerbera
possent sustinere. Orestis uero ossa ab Aritia Romam translata
ante templum Saturni sunt posita, quod est ante Capitolium iuxta
templum Concordie.

 DE IOVE ET EGINA  

Iuppiter in aquilam mutatus Eginam Asopi fluminis filiam rapuit
et eam uicians filium nomine Eacum ex ea concepit. Quam raptam
cum pater equo animo ferre non posset, omni aquarum agmine
concitatus celum petebat Ioui bellum inferens, quo facto Iouis
fulmine percussus est. Cuius infamie memoria ut in eternum
maneat, dicitur hodie illo tempore, quo ictus est, prunis
ardentibus fluere.

 DE EACO  

Eacus filius Iouis et Egine cum Asopidam insulam incoleret et
grauem pestilentiam Iunonis ira sustineret, precibus
misericordiam Iouis impetrauit. Cum enim in arbore fici formicas,
id est mirmicas, uidisset, optauit sibi tot socios euenire, et
statim formice in homines uerse sunt unde dicti sunt Mirmidones.
Hec autem fabule sunt sed uerum est Mirmidones dictos a rege
Mirmidono.

 DE PELEO ET THETIDE  

Cum Iuppiter uellet Thetidem nympharum matrem ducere, Fata
prohibuerunt eo quod proles, que nasceretur, Iouem regno
pelleret, Iuppiter autem eam iunxit Peleo. Peleus igitur Thetidem
ducens magnificum fecit conuiuium diis et deabus omnibus sola
Discordia minime intromissa. Que ob hoc irata aureum pomum
iactauit in conuiuium inter Venerem et Mineruam et Iunonem, in
quo erat scriptum: Pulcherrimum donum pulcherrime dee. Illis
inter se iactantibus que esset pulcherrima et cui pomum deberet,
Paris filius Priami iudex intromissus formam Veneris Iunoni et
Minerue preferens aureum pomum sibi iudicauit. Vnde et postea
Veneris auxilio Spartam expugnando Helenam rapuit, sed propter
Paridis iudicium Iuno postea semper inimica Troianis fuit. Genuit
autem Thetis ex Peleo Achillem, de cuius morte cum timeret eo
quod a patre esset mortalis, et hoc quereretur apud Neptunum,
refert Neptunus non esse timendum de eo quia talis futurus esset
ut credatur deo genitus. Thetis autem Achillis fata timens eum in
Stigia palude tinxit, unde toto corpore inuulnerabilis fuit
excepto talo quo tentus est. Sed Achilles circa muros Troie
bellum gerens cum fureret aduersus Agamenonem propter Briseidam,
noluit egredi aduersus Troianos. Rogatus autem ut saltem Patroclo
sodali suo, qui antea in Troiano prelio Sarpedonem Iouis et
Laudomie filium occidit, arma sua Vulcani manu fabricata
prestaret, persuadente demum Vlixe concessit. Egressus igitur
Patroclus indutus armis Achillis ab Hectore occisus et armis
spoliatus occubuit. Postea Thetis Achilli mortem sodalis
impatienter ferenti Vulcania arma iterum impetrauit, quibus
indutus cum Hectorem in uindictam Patrocli prouocatum
interficeret cadauerque eius ad currum suum ligaret, circa muros
traheret, rogatus a Priamo est ut sibi liceret exanime filii
corpus pensatum recipere. Quo facto Polixena Hectoris soror in
turre stans armillas et inaures illo, quo fratris pensabatur
corpus, proiecit. Quam uisam Achilles, si sibi daretur, promisit
ut Hectoreum corpus redderet et Troianos cum Grecis reddita tamen
Helena pacificaret. Cum autem promissa sibi a Troianis Polixena
in templo Timbrei Apollinis ad firmandum fedus conuenissent,
insidiis Paridis post simulacrum latentis missa uulneribus
sagitta moritur, ante obitum tamen petens ut euicta Troia
Polixena ad sepulchrum eius immolaretur, quod etiam post a Pyrro
eius filio impletum est.

 EXPLANATIO EIVSDEM FABVLE  

Thetidem dici uoluerunt aquam unde et nimpha dicta est, quam cum
Iuppiter uxorem uellet ducere, a Fatis prohibitum esse dicitur ne
a prole, que nasceretur, Iuppiter regno pelleretur, ignis enim,
id est Iuppiter, si cum aqua misceretur, aque uirtute
extinguitur. Iuppiter autem hanc coniunxit Peleo, pelops enim
Grece lutum dicitur, ergo terram aqua mixtam uolunt hominem
procreasse. Omnes autem dii nuptiis finguntur interfuisse, quia
secundum paganos singulas partes in homine <deos singulos> habere
dicuntur ut Iouem caput, Mineruam oculos, Iunonem brachia,
pectus Neptunum, cor Martem, renes et inguina Venerem, pedes
Mercurium. Discordia autem sola in coniunctione aque et terre, id
est Thetidis et Pelei, non intromittitur quia utraque elementa
concordant ut homo gignatur, quod et competentia coniunctionis
indicat, Peleus nanque ut terra, id est caro, Thetidi ut aque, id
est humori, coniungitur, Iuppiter ut ignis, id est anima,
utrumque iungere dicitur. Que aureum malum, id est cupiditatem,
dicitur iniecisse, nam in aureo malo est quod uideas, non inest
quod comedas. Tripartitum autem humanitatis, id est theorice,
practice, philargie modum considerantes poete proponunt certamina
trium dearum de forme qualitate certantium. Minerua enim
theoricam, id est contemplatiuam, Iuno practicam, id est actiuam,
Venus philargicam, id est uoluptuariam, designat. Contemplatiua
autem uita est que ad sapientie et ueritatis indagationem
pertinet, actiua que ornatus petax uite commodis inhiat,
uoluptuaria que solum uite appetens corruptelam libidini tantum
noxia nullum honestum deputat bonum. Ideo Iouem super his non
posse iudicare dixerunt siue quod post finitum mundi iudicium
ignorabant quia in libertate arbitrii constitutum hominem
crederent, quod itaque si uelut deus Iuppiter iudicasset,
damnando duas unam tantummodo terris uitam dimitteret, sed ad
hominem iudicium transferunt cui deligendi liberum debetur
arbitrium. Sed bene pastor non sagitta certus, non iaculo bonus,
non uultu decorus, non ingenio sagax qui, ut pecudum mos est, ad
libidinem uisus detorsit quam uirtutibus et diuitiis preposuit.
Denique Achillem natum mater in aquas Stigias intinxit, nam uene
sunt in talo que ad renum atque uirilium rationem pertinere
dicuntur. Hic per talum uulneratus amore Polixene periit,
polixene enim Grece multorum peregrina dicitur, quia amor
peregrinari facit mentes, humana namque uirtus ad omnia munita
libidinis tamen ictibus subiacet patula.

 DE DIOMEDE  

Diomedes postquam repperit ira Veneris a se uulnerate uxorem apud
Argos turpiter uiuere, noluit reuerti sed tenuit partes Apulie
et edomita omni Gargani multitudine in eodem tractu ciuitates
plurimas condidit Beneuentum, Equumtuticum, Arpos que et Argiripa
nominatur.

 DE SACERDOTE NEPTVNI  

Post aduentum Grecorum ad Troiam sacerdos Neptuni lapidibus
occisus est quia sacrificiis eorum non uetauit aduentum. Postea
discedentibus Grecis cum uellent Troiani sacrificare Neptuno,
Lacoon Timbrei Apollinis sacerdos sorte ductus est ut solet fieri
cum deest sacerdos certus. Hic piaculum commiserat ante
simulacrum numinis cum uxore coeundo et ob hoc immissis
draconibus cum filiis suis interemptus est.

 DE PYRRO  

Deuicta autem Troia Pirrus Andromachen Hectoris uxorem cum Heleno
Priami filio sorte accepit. Consuetudo autem regia fuit ut
legitimam non habentes uxorem aliquam licet captiuam tamen pro
legitima haberent adeo ut liberi ex ea nati succederent. Pirrus
quasi legitimam hanc habuit, ex ipsa filium Molosum suscepit qui
successerat patri, a quo Molosia dicta est pars Epiri quam
Helenus postea a fratre Chaone, quem in uenatu per ignorantiam
dicitur occidisse, Chaoniam quasi ad solatium fratris extincti
nominauit. Postea cum Pirrus uellet Hermionem Menelai et Helene
filiam Oresti antea desponsatam uxorem ducere, ab Oreste in
templo Delphici Apollinis occisus est. Verum moriens precepit ut
Andromache, que apud eum coniugis tenuerat locum, Heleno daretur
propter beneficium quod a nauigatione prohibuerat predicens sibi
omnes Grecos, quod et contigit, naufragio esse perituros. Inde
factum est ut mortuo Pirro Helenus regnaret.

 DE HECVBA ET POLIMESTORE  

Preda igitur capte Troie diuisa Hecuba Priami coniunx Vlixi sorte
cessit. Que nouissime acerbitatibus interitus Astianactis et
Polixene in busto Achillis interempte merens cum in classe Tracie
esset appulsa, reliquis liberis orba Polidorum filium suum
Polimestori Tracie regi clam commissum incolomem manere dum
sperabat, in litore eum exanguem fluctibus in terram deiectum
animaduerterat. Polimestor igitur propter aurum, quod ab infante
Polidoro sibi traditum fuerat, auaricia ductus eum interfecit et
ut facinus celaretur, in profundum precipitauit. Quod Hecuba
comperiens se ad regem uelle conuenire simulauit promittens
adiectura aurum supra id quod antea cum filio sibi transmisit.
Tirannus uerum esse existimans petenti secretum dedit colloquium.
Hecuba autem ei lumina abstulit, quam Traces dum persecuntur, in
canis figuram uersa esse dicitur.

 DE IDOMENEO  

Idomeneus Cretensium rex cum post euersam Troiam reuerteretur,
deuouit propter sedandam tempestatem sacrificium se dare de hac
re que ei reuerso primum occurreret. Contigit igitur ut filius ei
occurreret, quem cum immolasset uel, ut alii dicunt, immolare
uellet, a ciuibus perculsus regno Salentinum Calabrie
promunctorium tenuit, iuxta quod condidit ciuitatem.

 DE CIRCE  

Circe filia Solis fuit que ad se delatos in feras mutauit. Ad
hanc forte Vlixes post deuictam Troiam delatus Eurilocum cum XX
et duobus sociis premisit quos mox ab humana specie Circe
commutauit. Eurilocus inde fugit et Vlixi nunciauit. Cui soli ad
eam proficiscenti Mercurius remedium dedit et quomodo Circen
deciperet, monstrauit. Qui postquam ad eam uenit, poculo ab ea
suscepto Mercurii remedium miscuit, stricto ense mortem ei
minitans ni socios sibi restituisset. Tunc Circe non sine
uoluntate deorum esse factum cognoscens fide data socios ei
restituit et sibi nubens Tilogonum genuit.

 INTERPRETATIO EIVSDEM FABVLE  

Circe manus operatio dicitur quasi cironore, labores enim manuum
libidinosa mulier non diligit. Hanc Vlixes innocuus transit quia
sapientia libidinem contempnit. Vnde et uxorem habere dicitur
Penelopem castam quia omnis castitas sapientie coniungatur. Circe
autem ideo Solis filia fingitur quia nihil est Sole clarius. Hec
libidine sua et blandimentis homines in ferinam uitam ab humana
deducebat ut libidini et uoluptatibus operam darent, unde est
locus fabule.

 DE PICO  

Picus Pomonam pomorum deam amauit eamque in coniugium copulauit,
quem cum Circe amaret et sperneretur, irata eum in picum auem
Martiam conuertit, nam altera est pica. Hoc autem ideo fingitur
quia augur fuit et domi habuit picum, per quem futura noscebat.

 DE PHILLIDE  

Phillis regina Tracum fuit. Hec Demophontem Thesei filium regem
Atheniensium redeuntem de Troiano prelio dilexit et in coniugium
rogauit. Ille ait se ante rem suam ordinaturum et sic ad eius
nuptias reuersurum. Profectus itaque cum tardaret, Phillis ex
amoris inpatientia et doloris impulsu, quod se spretam esse
credebat, laqueo uitam finiuit et conuersa est in arborem
amygdalum sine foliis. Postea reuersus Demofon cognita re eius
amplexus est truncum, qui uelut sponsi sentiret aduentum, folia
emisit.

 DE LAODAMIA  

Laodamia uxor Prothesilai fuit, que cum maritum in bello Troiano
perisse primum cognouisset, optauit ut eius umbram uideret. Qua
re concessa non deserens eam in eius complexibus periit.

 DE PROCHRIDE  

Prochris filia Iphili uxor Cephali fuit, qui cum uenandi studio
teneretur, labore fessus ad locum quendam consueuerat ire et ad
recreandum illic se uentum uocare. Quod cum sepe faceret, amorem
in se mouit Aurore que ei canem uelocissimam Lelapam nomine
donauit et duo hastilia ineuitabilia, quia uenator erat, eumque
in amplexus rogauit. Ille ait iusiurandum se habere cum coniuge
mutue castitatis. Quo audito respondit Aurora: Vt probes igitur
coniugis castitatem, muta te in mercatorem. Quo facto ille adiit.
Vt ad Procrin uenit, oblatis muneribus impetratoque coitu
confessus est se esse maritum suum. Quod illa dolens cum audisset
a rustico amare eum Auroram quam inuocare consueuerat, ad siluam
profecta est et in frutectis latuit ad deprehendendum maritum.
Qui cum more solito auroram uocaret, Prochris egredi cupiens
frutecta commouit. Sperans Cephalus feram esse hastam
ineuitabilem deiecit et ignarus uxorem interemit, que tamen
moriens, ne Auroram duceret, postulauit.

 DE TEREO  

Tereus rex Tracum fuit. Qui cum Pandionis Athenarum regis filiam
Prognem nomine duxisset uxorem et post aliquantum tempus ab ea
rogaretur sibi Philomenam sororem uidendam accersere, profectus
Athenas dum adducit puellam, in itinere eam uitiauit et ei
linguam abscidit ne facinus indicaret. Illa tamen rem in ueste
suo cruore descriptam sorori misit. Qua cognita Progne Itin
filium suum interemit et patri epulandum apposuit. Postea omnes
in aues mutati sunt: Tereus in upupam, Itis in fassam, Progne in
hirundinem, Philomena in lusciniam.

 DE LEANDRO ET HERO  

Leander Abydenus et Ero Sestias fuerunt inuicem se amantes. Sed
Leander natatu ad Hero ire consueuerat per fretum Hellespontum
quod Seston et Abydon ciuitates interfluit. Extincta autem casu
face quam Hero statuto tempore protendere solebat, iuuenis
tempestate periit. Cuius corpus cum ad puellam delatum fuisset,
ipsa se precipitauit in mare.

 DE HIMENEO  

Himeneus ut alii deus nuptiarum, ut alii quidam iuuenis fuit die
nuptiarum oppressus ruina unde expiationis causa in nuptiis
nominatur. Falsum est autem, nam uitari magis debuit nomen
extincti. Sed hec est ueritas: Himeneus puer genere Atheniensis
fuit. Is cum annos puerilis etatis excederet neque adhuc uirum
posset implere, ea pulchritudine preditus fuisse dicitur ut
feminam mentiretur. Istum cum una ex ciuibus suis nobilis uirgo
adamasset, ipse mediocribus ortus parentibus quia nuptias
desperabat, quod poterat tamen, puellam extrema amoris linea
diligens solo animo suo satis faciebat aspectu. Cumque nobiles
femine cum uirginibus sacra Eleusine Cereris celebrarent, subito
aduentu pyratarum rapte sunt inter quas etiam Himeneus qui illam
amatam fuerat subsecutus eique puella creditur. Cum igitur per
longinqua maria predam pirate uexissent, ad quandam regionem
tandem deuoluti perueniunt ibique somno oppressi ab insequentibus
sunt perempti. Himeneus ibi relictis uirginibus reuersus Athenas
pactus est a ciuibus dilecte nuptias si eis filias suas
restituisset. Quas ubi pro uoto restituisset, exoptatam accepit
uxorem. Quod coniugium quia felix fuerat, placuit Atheniensibus
nomen Himenei nuptiis miscere, ob quam adhuc causam nubentes eius
quasi liberatoris uirginitatis inuocant nomen. Vnde etiam apud
Romanos Thalassio inuocatur. Cum enim in raptu Sabinarum plebeius
quidam raptam pulcherrimam duceret, ne ei auferretur ab aliis,
Thalassionis eam ducis nobilis esse simulauit cuius nomine
remansit puelle tuta uirginitas.

 DE LICAMBE  

Licambe quidam filiam Neobolem habuit, quam cum Archilocus in
matrimonium postulasset, pater promisit sed promissam negauit.
Iratus Archilocus in eum maledicum carmen scripsit, unde ille
dolore compulsus una cum filia uitam laqueo finiuit.

 DE BVBALO  

Bubalum dicunt quendam pictorem fuisse apud Laudomenas ciuitatem
Asie, qui Hiponacten quendam poetam deformem pro risu pinxit.
Hinc ille commotus furore tali carmine Bubalum perculit ut uite
exosus laqueo se suspenderet.

 DE DIRCEO  

Dirceus poeta genere Atheniensis omni parte membrorum deformis
fuit, qui primus tubam inuenit, quo etiam Lacedemonii usi duce
Messanios feruntur uicisse. Cum enim diuturno tempore inter
Lacedemonios et Messanios bellum traheretur, consulentibus
Lacedemoniis ab Apolline responsum est non aliter eos posse
uincere nisi duce Atheniense pugnarent. Quibus postulantibus
Athenienses Dirceum dederunt, et ita Lacedemonii nouo tube sonitu
hostes terrente uicerunt.

 DE IARBITA  

Iarbita natione Maurus fuit, qui cum Timaginem philosophum docte
declamantem in cassum imitari conaretur, inuidia quodammodo
diruptus traditur.

 DE MOPSO  

Mopsus Apollinis et Imantis filius et Calcas dicuntur in Grineo
Apollini consecrato nemore de pericia diuinandi inter se certamen
habuisse. Et cum de pomorum arboris cuiusdam contenderent
numero, stetit gloria Mopso, cuius rei dolore Calcas interiit.

 DE APICIO  

Apicius quidam uoracissimus fuit qui de condituris multa
scripsit. Postquam ergo omne patrimonium dilapidauit, tandem cum
egere cepisset, non ferens pudorem ueneno periit.

 FABVLA OPIMII  

Quidam uir Opimius in tantum extitit auarus ut cum multis
diuitiis abundaret, ipse in festis diebus Vehientanum pessimum
uinum biberet, priuatis autem diebus uappam quod Vehientano est
deterius. Hic forte pre nimia sollicitudine incidit in letargum
morbum. Tunc heres eius letus cepit circa loculos et claues
currere sperans illum cito moriturum. Accedens medicus fidelis
cognita morbi causa dixit ad egrum tota peccunia numerata ante
se: Nisi tua custodis, an fame an morbo pereas, nihil distat.
Ille euigilans: Quis mihi mea tollet? ait. Sic fit saluus.

 DE ALCINOE  

Alcinous rex Pheacum laborabat ab Arpiis. Ad quem Hercules
ueniens cum agnouisset, postulatus est aduentum illarum ad mensam
solito uenientium, quas uulneratas repulit a regno. Arpie
dicuntur canes esse Iouis que a rapiendo dicte sunt, quas Ouidius
stimpalidas uocat.

 FABVLA IXIONIS  

Ixion cum filiam Eponei accepisset uxorem et dotem daret inuitus,
scrobem fecit quam igne repleuit et sumitatem eius cinere
contexit. In hanc eum cum sociis, quem simulans ad cenam
inuitauerat, misit ac sic passus est eum exuri. Ob hoc perfidus
dictus est.

 HYSTORIA  

Cum Romulus contra Sabinos bella pararet et Tarpeio cuidam
dedisset arcem tuendam, filia eius aquatum profecta in hostes
incidit. Quam cum hortarentur ad prodicionem, illa pro premio
petiit ornatum manuum sinistrarum, id est armillas. Facta arcis
prodicione hostes ingeniosa morte promissa soluerunt, nam scuta,
sinistrarum manuum ornatum super illam iacientes luce privarunt,
que illic sepulta Tarpeie sedi nomen dedit.

 DE AMEBEO CARMINE  

Amebeum carmen est quociens aliqui canunt et equali uersuum
numero utuntur, et ita se habet ísta responsio ut aut maius aut
contrarium aliquid dicat.

 AVRI SACRA FAMES  

{€Auri sacra fames€}: Tractus est iste sermo ex more Gallorum.
Nam Masilienses quotiens pestilentia laborabant, unus ex
pauperibus offerebatur alendus anno integro primoribus ciuitatis.
Hic postea ornatus uerbena et uestibus sacris circumducebatur
per totam ciuitatem ductus cum execrationibus, id est ut in ipsum
reciderent mala totius ciuitatis, et sic precipitabatur.

APPENDIX R
INCIPIT CAPITVLATIO MITHOLOGIARVM
I. De Saturno
II. De Ioue
III. De eius aquila
IIII. De Iunone
V. De eius pauone
VI. De eius Iri
VII. Cur Iuno Iouis soror et coniunx dicatur
VIII. Quis primus ei templa fecerit
VIIII. De Neptuno
X. De Plutone
XI. De eius Tricerbero
XII. De eius Furiis
XIII. De Iouis Arpiis
XIIII. De Parcis Plutonis
XV. De eius coniuge
XVI. De uita Iouis
XVII. De Latona et eius sorore
XVIII. De triplici Apollinis potestate
XVIIII. De eius uariis nominibus
XX. De eius tripode uel arcu uel telis
XXI. De IIIIor eius equis
XXII. De eius coruo
XXIII. De eius lauro
XXIIII. De eius VIIII Musis
De Diana Apollinis germana XXV.
XXVI. Cur Dictinna dicatur
XXVII. De templo Carie
XXVIII. De Endemione
XXVIIII. De Marte
XXX. De natu Veneris
XXXI. De eius rosis
XXXII. De eius conca
XXXIII. De eius columbis
XXXIIII. De Adone
XXXV. De Cupidine Veneris
XXXVI. De tribus Graciis
XXXVII. De Erictonio
XXXVIII. De Priapo
XXXVIIII. De Minerua
XL. De Vulcano
XLI. De IIII Mercuriis
XLII. Vnde uocetur Mercurius
XLIII. De eius lyra
XLIIII. De Orpheo
XLV. De Ioue et Ethna nympha
XLVI. De Cibele
XLVII. De Athalante
XLVIII. De Pan
XLVIIII. De Fauno
L. De nimphis
LI. De Astreo
LII. De Eolo
LIII. De Tytanibus
LIIII. De statuto Iouis
LV. De Oto et Ophialte
LVI. De Spalmoneo
LVII. De Phetonte
LVIII. De Lycaone
LVIIII. De Thetide
LX. De Lycaone
LXI. De Ycaro
LXII. De Saturno et Philira
LXIII. De Prometheo
LXIIII. De hostia eius
LXV. De Ioue et Thetide
LXVI. De Cleobe et Bitone
LXVII. De Chelone
LXVIII. De Preto rege
LXIIII. De Antigone
LXX. De Arachne
LXXI. De Niobe
LXXII. De Glauco
LXXIII. De Deucalione et Pirra
LXXIIII. De Lyco et Antiopa
LXXV. De Epapho
LXXVI. De Ioue et Europa
LXXVII. De Agenore et filiis eius
LXXVIII. De Cadmo
LXXVIIII. De Iunone et Semile
LXXX. De Libero
LXXXI. De Autonoe
LXXXII. De Aristeo
LXXXIII. De Agaue
LXXXIIII. De Theresia
LXXXV. De Branco
LXXXVI. De Mopso
LXXXVII. De Sibilla
LXXXVIII. De eius lybris
LXXXVIIII. De Ione
XC. De Yside
XCI. De Osiride
XCII. De uanno Liberi patris
XCIII. De Venere
XCIIII. De Proserpina
XCV. De Cerere
XCVI. De inquisitione eius
XCVII. De inmortalitate eius alumni
XCVIII. De Triptolemo
XCVIIII. De Cepheo rege
C. De inuentione Proserpine
CI. De Syrenis
CII. De Tantalo
CIII. De Danao et Egisto
CIIII. De Ticione
CV. De Sisipho
CVI. De Ixione
CVII. Explanatio eiusdem fabule
CVIII. De Peritoo
CVIIII. De Phlegianis populis
CX. De Acrisio
CXI. De Perseo
CXII. De Gorgonis
CXIII. Interpretatio eiusdem fabule
CXIIII. De Athlante
CXV. De Minerua
CXVI. De cantilena Apollinis et Marsie
CXVII. De Mida rege
CXVIII. Explanatio eiusdem
CXVIIII. De certamine Neptuni et Minerue
CXX. De Minoe
CXXI. De Venere
CXXII. De Androgeo
CXXIII. De Scilla
CXXIIII. De Theseo
CXXV. De Egeo
CXXVI. De tauro
CXXVII. De Chirone
CXXVIII. De Theseo
CXXVIIII. De Enorione
CXXX. De Perdicca
CXXXI. De Bellorofonte
CXXXII. De Ioue et Leda
CXXXIII. De Theseo et Peritoo
CXXXIIII. De Athama rege
CXXXV. De Pelia
CXXXVI. De Iasone
CXXXVII. De Medea
CXXXVIII. De nutricibus Liberi
CXXXVIIII. De Pontia
CXL. De Amico rege
CXLI. De Venere
CXLII. De Fineo
CXLIII. De Edippo et monstro quod Spinx dicebatur
CXLIIII. De Eneo
CXLV. De Harpalice
CXLVI. De Enomao
CXLVII. De Mercurio
CXLVIII. De Ioue et Alchmena
CXLVIIII. De Hercule
CL. Vnde Hercules dictus sit
CLI. De Diomede
CLII. De Gerione
CLIII. De Euandro
CLIIII. De Admeto
CLV. De angue ab Hercule interfecto
CLVI. De Erice
CLVII. De Busyride
CLVIII. De Hercule
CLVIIII. De Euricio
CLX. De duobus leonibus quos Hercules uicit
CLXI. De aureis pomis Ioui a Terra allatis
CLXII. De Hercule et Deianira
CLXIII. De Lerna palude
CLXIIII. De Antheo et Hercule
CLXV. De Eneo
CLXVI. De asylo nepotum Herculis
CLXVII. De Phorco
CLXVIII. De Glauco
CLXIIII. De Scilla a Glauco amata
CLXX. De Karibdi
CLXXI. De Tyrrenis et Libero patre
CLXXII. De Arione Lesbio
CLXXIII. De Arethusa
CLXXIIII. De Poliphemo
CLXXV. De Herice
CLXXVI. De Hesuro
CLXXVII. De Ciparisso
CLXXVIII. Explanatio eiusdem fabule
CLXXVIIII. De Priapo
CLXXX. De Alciope
CLXXXI. De Iacintho puero
CLXXXII. De Amaraco puero
CLXXXIII. De Pilumno et Pitumno
CLXXXIIII. De duobus fratribus qui Diuini appellabantur
De IIIbus fratribus Telchineidos CLXXXV.
De Teneo CLXXXVI.
De Thebalo CLXXXVII.
De Maleo CLXXXVIII.
De Codro CLXXXVIIII.
De Creso CXC.
De Alcone CXCI.
De Ioue et Electra CXCII.
De Laomedonte CXCIII.
nis De Tytono et Aurora CXCIIII.
De Anchise CXCV.
De Cassandra CXCVI.
De Heccuba CXCVII.
De Ganimede CXCVIII.
De Hercule et Yla CXCVIIII.
De Aminoe CC.
De Nauplio CCI.
De Agamennone CCII.
De Ioue et Egina CCIII.
De Eaco CCIIII.
De Peleo et Thetide CCV.
Explanatio eiusdem fabule CCVI.
De sacerdote Neptuni CCVII.
De Pyrro CCVIII.
De Hecuba et Polimestore CCVIIII.
De Idomeneo et eiusdem fabula CCX.
De Circe. Interpretatio CCXII.
De Pico CCXIII.
De Phillide CCXIIII.
De Laodamia CCXV.
De Prochride CCXVI.
De Tereo CCXVII.
De Leandro et Ero CCXVIII.
De Himeneo CCXVIIII.
De Licambe CCXX.
De Bubalo CCXXI.
De Dirceo CCXXII.
De Iarbita CCXXIII.
De Mopso et Calcade CCXXIIII.
De Opicio CCXXV.

APPENDIX B A
RVBRICE MITHOLOGIARVM
Aquila Iouis III
Arpie XIII
Asterie XVII
Arcus Apollinis XX
Adon XXXIII
Atlas XXXXV
Astreus XLVIIII
Antigone LXVI
Aragne LXVII
Agenor et eius filie LXXV
Autonoe LXXX
Aristeus LXXXI
Agaue LXXXII
Acrisius CX
Atlas CXIII
Androgeus CXXI
Athamas CXXXI
Amicus rex CXXXVII
Arpalice CXLII
Atreus et Thiestes CXLIIII
Admetus 151
Anguis ab Hercule interfectus 152
Auernus 156
Atlantes 158
Anteus 161
Asilum 165
Arion 171
Aretusa 172
Amaracus 180
Alcon 182
Anchises 193
Aminoe 198
Agamenon 200
Apitius 223
Endimion 27
Eritonius 36
Ethna et Iuppiter 43
Eolus 5o
Epaphus 72
Enorion 126
Euander 150
Erix 153
Eurimantus 157
Eacus 202
Iuppiter 2
Iuno 4
Iris 6
Icarus 59
Iuppiter et Europa 73
Iuno, Semele 77
Iuppiter Hamon 79
Iuppiter et Io 89
Isis 90
Inquisitio Cereris 96
Immortalitas Cereris 98
Inuentio Proserpine 100
Ixion 106
Iuppiter et Leda 129
Iason 133
Iuppiter et Alchmena 145
Iacintus 179
Iuppiter, Eletra 190
Iuppiter et Egina 201
Idomeneus 208
Iarbita 224
Orpheus 42
Otus 53
Ophialtes 53
Osiris 91
Oeneus 141
Oenomaus 143
Oeneus 162
Vita Iouis 16
Vulcanus 39
Venus 120
Venus 138
Branchus 85
Belorophom 128
Busiris 154
Bubalus 219
Coruus Apollinis 21
Carie templum 26
Concha Veneris 31
Columbe Veneris 32
Cupido 34
Cibeles 44
Cleobe et Bitone 63
Chelone 64
Cadmus et Hermione 76
Ceres 95
Cepheus rex 99
Cantilena Apollinis et Marsie 116
Contentio Neptuni et Minerue 118
Caribdis 169
Ceis 174
Ciparissus 176
Codrus 187
Cresus 188
Casandra 194
Circe 209
Daphne 22
Diana 24
Dictina unde dicitur 25
Deucalion 70
Danaus 103
Diomedes 148
Diuini fratres 182
Dirceus 220
Furie Cerberi 12
Faunus 47
Gracie tres 35
Glaucus 69
Gorgones 112
Geriones 149
Glaucus 167
Ganimedes 196
Hostia Promethei 62
Hercules 146
Hercules 155
Hercules et Eurition 159
Hecuba 195
Hercules et Hilla 197
Hecuba et Polinestor 207
Himeneus 217
Latona 17
Licaon et Calisto 56
Licus et Anthiopa 71
Licaon 58
Libri Sibille 88
Lemniades 138
Lucrinus 156
Lerna palus 160
Laumedon 191
Laudamia 213
Leander et Heros 216
Licambe 218
Muse 23
Mars 28
Minerua 38
Mercurii quatuor 41
Mopsus 86
Minerua 115
Mida rex 117
Minos 119
Medea 134
Mors Herculis 163
Mergus 175
Maleus 186
Mopsus 222
Neptunus 9
Nomina Apollinis 19
Natiuitas Veneris 29
Nimphe 48
Niobe 68
Nutrices Bachi 135
Naute Tireni 170
Narcisus 178
Nauplius 199
Pauo Iunonis
Pluto 10
Parce Plutonis 14
Proserpina Plutonis coniunx 15
Priapus 37
Pan 46
Pheton 55
Philira 60
Prometeus 61
Pretus rex 65
Palemon 78
Proserpina 94
Peritous 108
Phlegiani 109
Perseus 111
Perdix 127
Pelia 152
Pontia 136
Phineus 139
Phorcus 166
Poliphemus et Galatea 173
Priapus et Loto 177
Pilumnus et Pitumnus 181
Peleus et Thetis 203
Pirrus 206
Polinestor 207
Philis 212
Procris 214
Quare Iuno dicitur soror et coniunx Iouis 7
Quis primus sibi templa fecit 8
Quare dicitur Mercurius 41
Rose Veneris 30
Repetitio 74
Raptus Proserpine 93
Saturnus 1
Sagitte Apollinis 20
Statutum Iouis 52
Salmoneus 54
Saturnus 60
Sibila 87
Sirenes 101
Sisiphus 105
Silla 122
Spinx et Edipus 140
Stimphalus 157
Sagitte Herculis 164
Silla 168
Sacerdos Neptuni 205
Tricerberus 11
Triplex Apollinis potestas 18
Tripodes Apollinis 20
Titanes 51
Thetis 57
Tiresia 83
Triptolemus 98
Tantalus 102
Tition 104
Theseus 125
Theseus et Peritous 130
Telechini fratres 183
Tenes 184
Tebalus 185
Titonus et Aurora 192
Tereus 215

 APPENDIX M  

47 Alpheus
2 Aquila cur dicatur Iouis armiger
4 Albanorum historia
4 Arpie que et Furie
7 Apollinis triplex potestas
30 Apollo Ciclopes sagittis finxit
7 Apollo a diuersis gentibus diuersis appellatur nominibus
7 Apollinis historia
8 Apollini VIIII Musas deputant
3 Apollinis equi
15 Apollo Orpheum docuit
21 Adonis Veneri subiectus
6 Apollinis natiuitas
16 Athlanta cursu prepotens
17 Astreus
6 Astrea
10 Aloide
13 Antigone Laomedontis filia
14 Athlantes tres
23 Aragne
24 Anthiope
27 Agaue
27 Autonoe
27 Aristeus
33 Adonis
33 Amulii et Numitoris historia
34 Acrisius
35 Athlantis fabula
43 Admetus
43 Auernus lacus
50 Aceste nationis in fabula Laomedontis
41 Atreus et Tiestes
37 Androgeus in fabula Martis et Veneris
35 Adrianna in fabula Martis et Veneris
38 Adrianna
34 Ardea
16 Ascanius
55 Ancile
12 Alcidalia Venus dicitur
6 Arthilocus
45 Achelous
3 Alecto furia
48 Alcion et Ceix
16 Athlante fabula
78 Athlas septem filias habuit
45 Athalantidum fabula
45 Antheus
47 Arion
46 Asyllum
47 Arethuse et Liberi
49 Amaracus
50 Alcon
51 Anchises
55 Ancile
41, 56 Agamemnon
61 Alcinous
62 Amabeum carmen
62 Auri sacra fames
63 Agitator
63 Andromeda
63 Aries
64 Aquila sydus
64 Aquarius
14 Athlantes tres fuere, ex quorum uno Mercurius dicitur natus
25 Argia Adrasti regis filia
6 Astrea soror Titanum
57 Achilles propter Busiridem noluit pugnare, interfectus a
Paride
39 Bellorofontis et Chimere
44 Busiris
54 Brutus
28 Branchus
18 Briarius
55 Bellum ciuile
54 Brenus
61 Bubalus pictor
62 Boetes
3 Cerbarus triceps canis
5 Circuli nouem inferni
8 Coruus tutela Apollinis
10 Carie templum
11 Columbe cur sint in tutela Veneris
11 Cupido Veneris filius
10 Cybele mater deorum
20 Chiron
23 Chelone in testudinem
25 Cadmus
26 Cadmi filie quattuor
30 Cereris sitis
30 Ceres, Celeus, Triptolemus
31 Cepheus
33 Centauri
33 Ceneus
40 Castor et Pollux
20 Chiron
31 Chiron
39 Chimere et Bellofrontis
39 Celius
41 Clitemnestra
47 Caribdis
48 Ceyx et Alcion
48 Ciparissus
49 Ceculus
49 Codrus
50 Cresus
51 Cassandra
59 Circes fabula
59 Circes alegoria
63 Castor et Pollux
63 Cancer
63 Corona
63 Caprea
63 Casiephia
64 Capricornus
63 Cetheus
64 Cignus
64 Cetus
64 Centaurus
1 Dii unde originem habuerunt
24 Deucalion
Deciorum deuotio
37 Dedali in fabula Martis et Veneris
38 Dedali in tabula Thesei
38 Dedali ueritas
34 Damne
8 Daphne
9 Diana et Luna
6 Diane natiuitas
31 Danaus et Egistus
58 Diomedes
45 Deianire et Euritionis
Deianira uirgo
53 Dodona
42 Diomedes
59 Demophon et Phyllis
61 Dirceus poeta
63 Deltoton
50 Dardani et Teucri, Electre
5 Elisium
8 Equi Apollinis et Phebi
10 Endimion pastor
13 Erictonius Minerue filius
16 Eneas uenit in Italiam
17 Ethna cur incendium habeat
21 Enopion
24 Epaphus
Ermione
25 Europe raptus
31 Egistus et Danaus
43 Euander
44 Erix
17 Eolus rex uentorum in fabula Astrei
8 Equi Solis quatuor
8 Esculapius in fabula corui
10 Esculapius
20 Erigone uirgo
35 Equus Pegasus
4 Egistus
45 Euristeus
18 Egeon
Egeus pater Thesei
45 Erimanthus et Stymphalus
50 Electre, Dardani et Teucri
53 Euboea
56 Egine raptus
63 Eduli
63 Equus Pegasus
62 Elice
19 Epaphus rex Egipti
56 Eacus filius Iouis et Egine
3 Foroneus
3 Furie tres
4 Furie et Arpie idem sunt
17 Faunus deus infernus
34 Fabula Flegiarum
19 Feton
39 Flegias
47 Forcus
55 Fabiorum interitus
56 Formice in Mirmidonas
64 Fluuius sydus
37 Fedra in fabula Martis et Veneris
12 Gratie tres sunt
18 Gigantum procreatio
19 Gallus pastor
51 Ganimedes
24 Glaucus
34 Gorgones
43 Gerionis
47 Glaucus
75 Grecas linguas quinque esse ferunt
27 Hammon
27 Hamonis historia
38 Hypolitus
42 Herculis natiuitas
43 Herculis reuersio
45 Hydra
46 Herculis mors
46 Herculis sagitte
48 Hyciopes et Narcissi
59 Helenus
60 Hymeneus
52 Helene raptus
52 Hile interitus
51 Helenus
64 Hydra
44 Hercules duos leones superauit in fabula Minerue
Hercules
41 Hipodamia
16 Hesperidum
52 Heccuba
40 Helena
16 Hipomenes
20 Iuppiter in ciconiam
20 Iuppiter in aquilam
20 Iuppiter in speciem
22 Iuppiter Thetim in uxorem uolebat
2 Iris quid sit
Iuppiter
33 Iuppiter cur Saturni filius dicatur
Iuppiter in taurum
2 Iuno quid sit
3 Iuno cur Iouis soror
4 Italia unde dicta
6 Iouis ortus
12 Iouis et Iunonis filii
20 Icarus Bacchi sacerdos
20 Ino et Athamas
29 Io Inachi filia
29 Isis
32 Ixionis fabula
32 Ixionis ueritas
49 Iacynthus
59 Idomeneus
62 Ixion
70 Ianus
60 Ithis filius Terei
44 Ioles
4 Lacones cur dicantur spartiate
Laurentum
4 Lauinium unde sit dictum
Latinus
6 Latona a Ioue uiciata
Lacium
33 Luna que et Proserpina
15 Lyra quomodo inuenta
19 Lychaon
7 Laurus uictori datur
8 Laurus Apollini consecratus est in fabula Dapnis
8 Laurus
4 Laurus
38 Laberintus in fabula Thesei
25 Licurgus
33 Laphitarum et Centaurorum bellum
50 Laomedon
Leucada
70 Laodomia
60 Leander et Hero
61 Lycambes
63 Lyra in celo
63 Leo sydus
64 Lepus in celo
8 Muse Apollini dedicate
10 Mars deus belli
10 Minos et Briten
10
11 Mirtus Veneri consecrata
12 Minerua nolente Vulcanum in coniugium
13 Minerua armorum et lanificii dea
14 Mercurii quattuor
17 Martis et Veneris fabula
29 Mopsus
41 Pelops
Pelope uirgo
37 Pasiphe
78 Phineus
50 Rostra
Romulus
1 Saturnus
1 Saturnus quot filios habuerit
1 Stoicorum opinio de dii<s>
6 Saturni expulsio
70 Saturnus origo deorum
19 Salmon
29 Sibylle fabula
26 Semele
29 Sibylle ueritas
31 Syrenes
32 Sysiphi expositio Lucrecii
47 Sylla Phorci
54 Siracusani
40 Spinx
62 Serpens
62 Serpentarius
62 Scorpius
64 Sagittarius
64 Sacrarius
64 Sirius canis
7 Sol quare uocatur Sol in fabula Apollinis
37 Silla filia Nisi regis Megarensium
Siringam dicitur amasse Pan
16 Siluius
70 Saturnus origo deorum
67 Sibylle que dicantur
76 Simulacrorum usus
48 Siluanus
8 Trypodes Apollinis
15 Testudinis origo
38 Theseus cum Minotauro
30 Triptolemus, Ceres, Celeus
30 Triptolemus et Licus
32 Ticii et Latone fabula
28 Tiresias uates
35 Tibie Minerue
41 Thiestis et Atrei
34 Tantalus
47 Tirrheni naute et Liber pater
49 Tenes a quo Tenedon
49 Thelechines
49 Thebalus
56 Thitoni
54 Tarquinus Superbus
54 Tullus Hostilius
57 Thetis et Peleus
57 Thetis quid sit proprie
34 Turnus
16 Turnus
40 Tindaris
6o Thereus
58 Troianorum excidium
58 Troie spolia
28 Thyresie ueritas
12 Venus que et Alcidalia dicitur
10 Veneris ortus
11 Veneri mirtus consecrata
13 Vulcanus quid sit
12 Vulcani natiuitas
62 Virgo
63 Virgilie
17 Venti dicuntur nati ex Astreo et Aurora
Finis

 SVPPLEMENTVM R  

 VERSVS VIIII MVSARVM  

Clio gesta canens transactis tempora reddit. Melpomene tragico
proclamat mesta boatu. Signat cuncta manu loquiturque Polimnia
gestu. Doctiloquos calamos Euterpe flatibus urget. Terpsicore
affectum cytharis mouet, imperat, auget. Vrania poli motus
scrutatur et astra. Comica lasciuo gaudet sermone Talia. Plectra
gerens Eratho saltat pede carmine ducto. Carmina Calliope libris
heroica mandat.

 SVPPLEMENTVM B A  

 SEPTEM MIRABILIA MVNDI  

Legitur septem fuisse edificia in orbe terrarum que ob suptille
edificium et impensarum magnitudinem pro miraculo apud omnes
habita sunt. In Egipto quattuor turres immense magnitudinis que
piramides dicebantur. Rhodi ymago Solis que Colosus appellabatur,
hec erat in portus ingressu maxima adeo ut onerarie naues uellis
extensis per crura eius intrarent. Labirintus hedificium
Cretense contortuosum in quo fuit Minotaurus. Templum Diane
Ephesie. Athenis turris mire altitudinis in qua omnes designati
erant uenti, in cuius summitate erat statua que radio, quis tunc
spiraret uentus, indicabat. Mausolii sepulcrum quod Arthemisia
eius uxor post mortem ipsius construi fecit in Caria.

 LEONIDAS  

Leonidas imperator fuit Lacedemoniorum qui Persis in Greciam cum
miriadibus quingentis aduentantibus occurrit, et suis una cum
quingentis milliis equitibus cum apud Termopilas epularetur, ei
barbarorum multitudo incumbit. Quos ut Leonidas comspexit,
Prandete, inquit, comilitones, tanquam apud inferos conaturi.
Dehinc facto in barbaros impetu multis confossus telis peruenit
ad Xersem eique coronam abstulit. Quo mortuo Xerses cor eius
excidens pilosum inuenit.

 ANCILIA  

Legitur Numa Rome sacrificante scutum e celo descendisse quod
ancyle dicebatur, simulque auditum esse ibi imperium orbis fore
ubi illud esset ancyle. Quod Romani timentes ne sibi auferetur,
undecim scuta similia aduocato Mamerco fabro optimo confici
uoluerunt ne, quod e celo descendisset, minime dignosci posset.
Que in Martis sacrificiis per urbem gerebantur.

 FLORA MERETRIX  

Flora Rome fuit nobilissima meretrix ac ditissima, que cum ad
ultimum uite spacium deuenisset, populum heredem instituit
Romanum. Ob quod meritum populus Romanus post eius mortem ueris
deam esse uoluit et ludos in eius memoriam constituit qui
Florales dicti sunt.

 XENAGORAS  

Xenagoras Lacedemoniorum dux cum Athenienses bello nauali
profligasset, exercitum circa menia duxit. Illi uero timentes ne
inedia conficerentur, nam neque ex aduectis copiis militum
supererat neque none aduehi poterant, pacem petunt. Que an sibi
concedi deberet cum diu inter Spartanos sociosque discussum
esset, tandem conclusum est ut eis pax daretur si demissa Pireum
uersus muri brachia deiecerent resque peracta ex semet ipsis XXX
rectores acciperet. Sumptis igitur pacis condicionibus XXX
rectores creant, qui regnandi cupiditate commoti libertatem
patrie substulerunt seque tyramnos crudelissimos fecerunt.

 SVPPLEMENTVM V  

 DE COLVMBIS DODONEIS  

Dodona ciuitas est Epiri, iuxta quam est silua que etiam Dodona
dicitur habundans glandibus, quibus primi pasti dicuntur homines.
Iuppiter hic dabat responsa per columbas aereas.

 DE LACV LVCRINO  

In Baiano sinu contra ciuitatem Campanie Baias duo sunt lacus
Auernus et Lucrinus qui olim propter copiam piscium Romanis
prestabant uectigalia. Sed cum plerumque mare irrumpens pisces
inde excluderet et redemptores dampna paterentur, supplicauerant
senatui, et profectus Iulius Cesar ductis brachiis exclusit
partem maris quam infestam compererat esse, liquitque breue
spatium per Auernum quo piscium copia intrare posset. Quod opus
Iulium dictum est.

 DE VENERE ET DIOMEDE  

Cum essent Greci in obsidione Troie, contigit ut fieret pugna
inter Diomedem et Eneam, cumque diu dimicassent, Diomedes Eneam
percussit ingenti saxo et prostrauit. Videns Venus mater eius
nube ipsum protexit, ille uero irrumpens in nubem Venerem
uulnerauit. Vnde ipsa post Troie destructuram eum cum suis sociis
in mari fatigauit et socios uertit in aues.

 DE OEDIPO  

Laius rex Thebarum habuit uxorem nomine Iocastam, cui precepit ut
omnes filios ex se genitos necaret, nam audierat a liberis suis
se occidendum. Illa pariens puerum plantis perforatis in siluam
deferri iussit. In eadem silua Polybus rex Phocidis uenatione
erat occupatus et uagitum pueri audiens afferri iubens tamquam
suum nutriuit Oedipumque uocauit. Cui dum improperatum fuisset se
genus suum ignorare, iuit ad templum ut quereret. Dumque iret,
obuiauit illi pater decrepita etate, quem ut uidit, ignorans esse
patrem occidit et regno ceterisque bonis usus est. Inde
procedens uenit ad montem ubi erat Sphynx monstrum omnibus
pretereuntibus hoc enigma proponens, quid primo IIII deinde III
deinde II deinde III deinde IIII graditur pedibus, ea conditione
ut qui solueret, ipsi pennas incideret, qui non, capite
truncaretur, quod Oedipus soluens monstrum occidit. Inde rediens
Thebas Iocastam matrem suam inscius duxit uxorem et genuit ex ea
Polinicem et Eteoclem et duas filias Antigonam et Ismenem. Hic
itaque quadam die se calcians mater uidit cicatrices factas et
agnoscens ingemuit miserabiliter. Ille dolore exagitatus sibimet
oculos eruit et in domo subterranea uitam finiuit. Filii autem
pro regno certantes Eteocles quia prior primo anno regnauit,
Polinices uero exulans ad Adrastum ueniens filiam eius Argiam
uxorem duxit. Sed cum finito anno Eteocles nollet reddere regnum
Polinici, ipse cum socero suo et sex aliis ducibus uenit Thebas
pugnaturus pro regno. Multis ergo utrimque occisis fratres tandem
mutuis uulneribus se occiderunt, Adrastus uero unus de septem
ducibus solus rediit in patriam suam paucis comitantibus.

 SVPPLEMENTVM M E  

 DE HELICE  

Herodius dixit Elicem filiam Lichaonis fuisse, que a Ioue uiolata
uersa est in bestiam, nam Diana, cum qua uenationis causa
morabatur in montibus, in lauacro deprehendit eam. Amphis dicit
Iouem in similitudine Diane coisse cum ea, que multum interrogata
Dianam dixit culpabilem, que uertit eam in bestiam et simul cum
puero reddidit patri. Sed Iuppiter una cum filio posuit inter
astra, ipse est Arcturus Minor.

 DE SERPENTE  

Ferunt Serpentem inter Arcturos positum eo quod cum Iuno
nuberetur a Ioue, diis offerentibus munera Terra attulit aurea
mala, quibus ille serpens factus est custos.

 DE HERCVLE  

Hercules autem ipsum occidit serpentem, et ideo pellem leonis in
manu habuisse et in genu stetisse pingitur ut fortitudo eius
monstretur, unde inter astra locatus est.

 DE CORONA  

Coronam a Vulcano factam auro et gemmis paratam Adragne filie
Minois regis ferunt datam in Creta cum a Dionisio, qui et Liber
pater, nuberetur, et ideo posita est inter astra.

 DE SERPENTARIO  

Serpentarius, qui dicitur fuisse Asclepius medicus, dum arte sua
mortuos suscitaret, Iuppiter domum eius fulmine percussit, ipse
autem Apollini datus inter astra est locatus.

 DE SCORPIO  

Scorpium dicunt ideo inter astra locatum quia occidit Orionem qui
et Incola dicitur, adminiculo Diane occidentem omnes bestias.
Quo Terra comperta est atque mirata a se ortum serpentem
interemptorem suarum interemisse bestiarum.

 DE BOETE  

Boetes Arcturi custos a Calisto et Ioue dicitur genitus et ab
eodem Ioue in frustra concisus et iterum restauratus, a quodam
caprario nutritus, quem cum immolare uellent loci habitatores
illius, Iuppiter eum liberans inter astra locauit.

 DE VIRGINE  

Virgo, ut Hesiodus dicit, filia erat Iouis et Diane et uocabatur
Iusta. Nonnulli aiunt eam esse Cererem, quidam uero Fortunam eo
quod sine capite pingitur.

 DE CASTORE ET POLVCE  

Castor et Pollux, quos Geminos uocamus, dicuntur fuisse diui
curiales nutriti in Lacedemonia et propter fraternam dilectionem,
qua omnes preminebant, inter astra locantur.

 DE CANCRO  

Cancer, qui Herculem aliis auxiliantem et Idram de fonte Nereidum
auferentem saliens in pede percussit, inter astra locatur.

 DE LEONE  

Leonem inter astra aiunt collocatum eo quod presit quadrupedibus,
siue propter memoriam Herculis qui leonem ingentem occidit
inermis.

 DE AGITATORE  

Agitatorem dicunt fuisse Erictonium Vulcani filium et Terre, quem
cum Iuppiter uidisset inter homines albos iungere equos et Solis
quadrige simile<m> facere primumque hominibus Athenis pompam
inducere, inter astra constituit.

 DE CAPREA  

Capream, que ante eum pingitur, nutricem Iouis asseuerant et ideo
inter astra locatam.

 DE EDVLIS  

Edulos, quos Agitator habet, dicunt fabule gentilium fructus
significare.

 DE TAVRO  

Taurum inter astra dicunt collocatum propter Iouem, quod in bouem
sit fabulose conuersus. Alii dicunt imitatorem iuris bouem esse
et ideo inter astra positum. Tauri frons, que Subucule
nominantur, Liberi patris dicuntur mamme.

 DE CEPHEO  

Cepheus fuit, ut dicunt, Ethiopum rex pater Andromede, qui filiam
suam duxit ad cetum quam Perseus saluauit, per quam et ipse
inter astra locatus est.

 DE CASIEPHIA  

Casiephia propter inuidiam Andromede forme, item propter
pulchritudinem earum, dicitur peruenisse ad ruinam et pro ea
Neptunus ceto transmisso uastauit omnem regionem, eamque inter
astra locauit.

 DE ANDROMEDA  

Andromedam dicunt propter eternam Persei certaminis memoriam
inter astra locatam, que cetui apposita et a Perseo saluata
contempsit parentes et sponte abiit in templum.

 DE EQVO PEGASO  

Equum dicunt Pegasum fuisse et astra post Bellorofontis interitum
penetrasse. Alii dicunt Meleppe filiam fuisse et ab Eolo
stupratam sed propter parentum timorem in equum conuersam et
miseratione Diane ad astra conscendisse. Posterioraque corporis
propter pudorem femineum non pingunt.

 DE ARIETE  

Arietem ad ministrandum dicunt Frixo et Helli concessum a
numinibus. Transfretando autem eos Hellem in mare proiecit, unde
dicitur Helespontus. Neptunus uero saluauit eam que genuit ei
puerum Peonem. Frixus autem prefatum detraxit arietem auream eius
pellem accipiens antequam in astra procederet.

 DE DELTOTON  

Deltoton, quem Triangulum uocamus, dicunt a Ioue per Mercurium
inter astra positum, quidam uero propter Egypti positionem, qui
dicunt Nilum talem ambitum facere.

 DE PISCIBVS  

Pisces dicunt Andromede humerum esse sinistrum.

 DE PERSEO  

Perseus dicitur inter astra locatus eo quod Iuppiter de Daphne
genuerat eum qui iussu Mercurii a Vulcano falcem accepit
adamantinam. Per aera iter faciens ad Gorgonas tres sorores, que
una pulchritudine uteba<n>tur, uni, que Medusa uocabatur,
abstulit caput et tradidit Minerue, quod illa accipiens Perseum
inter astra locauit, nam inuidebat Gorgone.

 DE VIRGILIIS STELLIS  

Virgiliarum sunt septem stelle, quarum una uix intuetur. Dicuntur
ob timorem Orionis fugisse, quidam a Sole persecutam arbitrantur
uocatamque <E>lectram, nonnulli Meropem esse aiunt, que a quodam
nupta dicta sit Apodomia.

 DE LIRA  

Liram dicunt propter honorem Mercurii, qui eam primum operatus
est ad similitudinem testudinis que percussa sonitum dedit, inter
astra locatam. Quam Orpheo dedit habentem fides IX propter IX
nymphas. Qui Orpheus fuit filius nympharum, unius nympharum, id
est Caliope.

 DE CIGNO  

Cignum dicunt inter astra locatum eo quod Iuppiter cigno
simulatus euolauerat in Ramnum Actice regionis ibique Nemesi[a]m
uiolauerat, que peperit ouum ex quo nata est Helena, ut refert
Crates.

 DE AQVARIO  

Aquarium dicunt Ganimedem esse et ob nimiam pulchritudinem inter
astra locatum a Ioue ut funderet aquam uel uinum in manus deorum.

 DE CAPRICORNO  

Capricornum dicunt a Ioue inter astra locatum propter capream
matrem eius, que dicitur fuisse nutrix Iouis, siue quod cum illo
fuerat quando super Titanas militabat, et inuenta corda hostes
eius terruit sonitu illius.

 DE SAGITTARIO  

Sagittarium dicunt filium fuisse Musarum. In eius signi regione
circulus humilimus est. Iaculum autem cum quo dicunt omnes cignos
ab Apolline interfectos et ideo assumptum atque ad pedes
Sagittarii locatum.

 DE AQVILA  

Aquilam dicunt assumptam propter Iouem, qui eam sortitus est in
portionem eo quod altius ceteris uolatilibus uolet. Alii dicunt
Iouem in aquilam transfiguratum Naxum regionem petiisse et regnum
suscepisse, et ideo inter astra locatam.

 DE ORIONE  

Orionem dicunt propter stuprum Meropis cecatum et item a Sole
illuminatum et cum Diana plurimas bestias peremisse et ideo Terra
irata scorpionis ictu eum percussit et ideo a Ioue inter astra
locatum. Alii dicunt propter urinam Orion uocatum.

 DE SIRIO CANE  

Sirium dicunt canem fuisse et Europe cum dracone in custodiam
datum et ideo a Ioue inter astra locatum. Quidam dicunt hunc
canem Orionis fuisse et per assumptionem eius ipse assumptus est.

 DE LEPORE  

Leporem dicunt a Mercurio inter astra locatum, quidam dicunt
propter nimiam uelocitatem, siue quod inter quadrupedes solus
plus pariat.

 DE NAVE  

Nauem dicunt assumptam propter Mineruam, que primum eam
excogitasse fertur ut mare hominibus peruium esset.

 DE CETO  

Cetus in celo locatus quia missus a Neptuno ad Cepheum propter
inuidiam Andromedes et Nereidis, que contra Cassiopheam
exardescebant propter nimiam pulchritudinem, a Perseo autem
interemptus est, et ob hoc inter astra locatus.

 DE FLVVIO  

Fluuius, qui et dicitur Eridanus qui et Padus putatur, a
quibusdam uero Geon qui et Nylus, ideo inter astra locatus quia
uterque cursum suum a meridianis partibus dirigunt ad mare. Cui
subiacet stella que uocatur Canobus.

 DE PISCE  

Piscis Magnus ideo dicitur inter astra locatus quia Siriam filiam
Veneris in Hocinie stagnum cadentem saluauit.

 DE SACRARIO  

Sacrarium inter astra locatur eo quod in eo dii mutuo iurabant
quando Iuppiter, ne deprehenderetur, igneum uellamen accepit.

 DE CENTAVRO  

Centaurus fuisse dicitur Chiron, qui dicitur Esculapium et
Achillem in stabulis nutrisse et ideo adesse sideribus. Alii
dicunt a pharetra Herculis cecidisse sagittam eumque percussisse
et ideo a Ioue sumptum esse. Et in una manu Bestiam, in alia
tyrsum uel utrem uini, quibus in Sacrario libaret diis.

 DE IDRA  

Idram dicunt in tutela Apollinis missam ad aquam esse, sed die
morata nihil deferens exterrita inhibita est ab eodem Apolline ne
biberet aquam.

 DE PLANETIS VII  

Sydera que non sunt fixa, Grece planete, Latine dicuntur
errantia. Summus igitur planetarum Saturnus est qui Grece Pheton
dicitur, XXX annis perficit cursum suum, eius absis altissima est
in Scorpione. Inde Iuppiter qui Grece Φαέθων XXII annis perficit
cursum, eius absis in Virgine altissima est. Hinc Mars qui Grece
Pirois uocatur, V annis perficit cursum, altissimus est in signo
Leonis. Infra Solem autem Venus quam Greci Phosphoron dicunt,
perficit cursum diebus CCCLXVIII nunquam distans a Sole XLVI
partibus. Proximum illi Mercurii sydus LX diebus perficit cursum
ociore ambite modo ante modo post Solem nunquam distans longius
XXXII partibus, absis eius ultima in Capricorno est.

292. Athlas habuit septem filias que dicte sunt Pliades. Ab una
illarum que Plias uocabatur, a pluralitate eo quod plures essent,
dicte sunt Pliades. Cum quarum una, scilicet cum Electra
Iuppiter concubuit genuitque Dardanum et Teucrum. Dardanus genuit
Erictonium, Erictonius genuit Ylum, Assaracum et Ganimedem, Ylus
Laumedonta, Laumedon Priamum, Priamus Hectorem et ceteros,
Assaracus genuit Capim, Capis Anchisem, Anchises Eneam, Eneas
Iulum siue Ascanium, Ascanius hedificauit Albam unde nati sunt
Romani.

 FABVLA PHINEI  

Phineus rex Arcadie liberis suis nouercam superduxit eosque
illius instinctu excecauit. Ob quam rem dii irati eius oculos
sustulerunt et immiserunt Arpias que illi cibum abriperent. Hic
Iasonem cum Argonautis uellus aureum petentem suscepit hospitio,
cui et ductorem dedit. Hoc beneficio Argonaute Zetum et Calatum
Boree filios et Orythye alatos iuuenes ad pellendas Harpias
miserunt. Ille ex Arcadia armatos iuuenes fugierunt, ad insulas
Plotas peruenerunt, et cum ultra tendere uellent, ab Iride
admoniti ut a Iouis canibus abstinerent, conuerterunt suos
uolatus. He conuersio, id est strophe, nomen insulis dedit, quod
Apollonius late exequitur.

