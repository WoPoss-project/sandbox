digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

σχήματα λόγου

Asper (Aemilius Asper?)

Correzione linguistica: Filippo Bognini

Codifica XML: Alice Borgna

2016 digilibLT, Vercelli

Fonte: Filippo Bognini, Il trattato σχήματα λόγου: un nuovo testo
ascrivibile a Emilio Aspro? in «Italia Medioevale e Umanistica»,
49 (2008), pp. 1-51.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. Nomen generis neutri, numeri pluralis, si solum
ponatur, elocutio figurata est, ut “vadit per lata camporum”,
“natat per alta fluminum”, pro eo quod est: vadit per lata spatia
camporum, natat per alta loca fluminum.

2. Item si sermo, qui solet iungi genitivo, iungatur ablativo, ut
“homo vita optima”, “pater «pulchra prole»”, id est: homo vitae
optimae, pater pulchrae prolis.

3. Item si, cum de temporum et locorum spatiis loquimur,
accusativo potius quam ablativo utamur, ut “totam noctem sedi”,
“abest milia decem”, id est: tota nocte sedi, abest milibus
decem.

4. Item si sermo per se plenus nomen accipiat genitivi casus, ut
“homo «integer vitae»”, “homo «sceleris purus»”, id est: homo
integer, homo purus.

5. Item si utamur declinatione activa, cui passiva significatio
est, ut «nox praecipitat»,«pavor insinuat», id est: praecipitatur
nox, insinuatur pavor.

6. Item si utamur infinito modo tempore praesenti pro indicativo
imperfecto, ut: «solam nam perfidus ille / te colere», «arcanos
etiam tibi credere sensus»; id est: te colebat, tibi credebat.

7. Item si participio praeteriti temporis vel nomini iungas
accusativum casum, ut “fessus membra”, «oculos suffusa», id est:
fessa membra habens, oculos suffusos habens.

8. Item si utamur nomine loco adverbii, ut «torvum clamat»,
“horrendum resonat”, id est: torve clamat, horrende resonat.

9. Item si duobus modis verbi utamur sine alterius interpositione
sermonis, ut «dat ferre», “concedit abscedere”, id est: dat ut
ferat, concedit ut abscedat.

10. Item si verbum, quod accusativum casum regit, iungatur
dativo, ut est «it clamor caelo», “dixerat illo”, id est: it
clamor in caelum, dixerat in illum.

11. Item si pronomen componendum adiectione particulae quae est
‘–cumque’ nos geminaverimus, ut est «quisquis es armatus»,
«quanta quanta haec mea paupertas est», id est: quicumque es
armatus, quantacumque est haec mea paupertas.

12. Item si in sermone, in quo possumus dicere ‘qualis’, dicamus
‘quid’, ut «quid morbi est», «quid mali est», id est: qualis
morbus est, quale malum est.

13. Item si numerum per genitivum casum proferamus, ut “habeo
mille hominum”, “potitus sum trium milium hostium”, id est: habeo
mille homines, potitus sum tria milia hostes.

14. Item si pro fixae appellationis genitivo feminini generis,
neutri mobilis genitivis utamur, ut «servantissimus aequi»,
“amans iusti”, id est: servantissimus aequitatis, amans
iustitiae.

15. Item si per accusativum et ‘in’ prepositionem dicamus quod
dicitur vulgariter per ablativum, ut “solutus in libidinem”,
“fractus in luxuriam”, id est: solutus libidine, fractus luxuria.

16. Item si per genitivum proferamus, quod simpliciter per
accusativum dicitur, ut est “natus perdendae rei publicae”,
“genitus augendae civitatis”, id est: natus ad perdendam rem
publicam, genitus ad augendam civitatem.

17. Item si ‘in’ ponamus pro ‘inter’, ut «in amicis habere»,
«leonem in primis ferire», id est: inter amicos habere, leonem
inter primos ferire.

18. Item si ‘in’ ponamus pro ‘intra’, ut est “«in diebus paucis»
fiet”, “in paucis mensibus veniet”, id est: intra paucos dies
fiet, intra paucos menses veniet.

19. Item si ‘in’ prepositione detracta nomen et verbum copulemus
mutato casu, ut “impressus caeno”, “inductus tectis”, id est: in
caenum pressus, in tecta ductus.

20. Item si dicamus aliquem aliquid dixisse, et subauditione
locum relinquamus, ut “Africani est”, “Catonis fuit”, id est:
Africani est hoc dictum, Catonis fuit hoc studium.

