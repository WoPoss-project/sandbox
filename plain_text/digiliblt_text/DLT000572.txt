digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vitae Vergilii

Philargirius (Ps.)

Correzione linguistica: Fabio Stok

Codifica XML: Nadia Rosso

2015 digilibLT, Vercelli

Fonte: Vitae Vergilianae antiquae, recc. G. Brugnoli e F. Stok,
Romae 1997 (G. Brugnoli pp. 171-92)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Vita Philargyrii I  

Virgilius in operibus suis secutus est diversos poetas, Homerum
in Aeneidis, Theocritum in Bucolicis, Hesiodum in Georgicis. Et
cum Georgica scriberet, traditur cotidie meditatus a mane
plurimos versus dictasse solitus ac per totum diem retractando ad
paucissimos redigere.

Tres modi locutionum sunt, quos characteras Graeci vocant,
ICXNOC, qui tenuis, mesos, qui moderatus, adros, qui validus
intellegitur.

Tribus modis carmen inducitur. est enim modus dramaticos, est
exegematicos, est mictos. Dramaticos est, in quo personae
inducuntur; exegematicos, qui et didascalicos dicitur, in quo
poeta solus loquitur; mictos est ex utroque constans.

Virgilius Maro Mantuanus parentibus modicis fuit ac praecipue
patre tenui. Quidam opificem figulum, plures magistri cuidam
viatori initio mercennarium et silvis colendis ac apibus
recurandis operam dedisse tradiderunt. Natus est sub Gn. Pompeio
Magno M. Licinio Crasso consule, Iduum octavo die in pago, qui
Andes dicitur haut procul a Mantua.

Praegnans autem mater eius somniavit enixam se laurum ilico in
speciem maturae arboris refertaeque variis pomis ac floribus
transfiguratam, et cetera vidisse in somnis de eodem puero, quae
hic non sunt.

Initia aetatis Cremonae transegit usque ad virilem, quam septimo
decimo anno a natali suo suscepit, evenitque ut eo ipso die
Lucretius poeta decederet. A Cremona ad Mediolanum et inde paulo
post transiit ad urbem.

Corporis statura fuit grandi, aquilino colore, valitudine uaria,
nam plerumque a stomacho ac dolore capitis laborabat. Sanguinem
merum saepe reiecit. Neque minime libidinis in pueros proprios,
sed proni amoris, quorum maxime dilexit Cebetem et Alexandrum,
quem secunda Bucolicorum ecloga Alexin appellat, donatum sibi ab
Asinio Pollione. Cetera autem vita et animo et ore praeter
avaritiam probus fuit, unde et bona cuiusdam exulantis offerente
Augusto non sustinuerat accipere. Ac si quando Romae, quo
rarissime coibat, viseretur in publico, sectantes
demonstrantesque fugiebat in proximum tectum. Habuitque domum
Romae Esquiliis iuxta hortos Maecenatianos, quamquam secessu
Campaniae Siciliaeque plurimum uteretur.

Parentes iam grandis amisit, ex quibus patrem captum oculis et
duos fratres germanos, Silonem impuberem, Flaccum iam adultum,
cuius exitium sub nomine Daphnidis deflet. Inter cetera studia
medicinae quoque et maxime mathematicae operam dedit. Egit et
causam apud iudices unam omnino, non amplius quam semel; nam et
in sermone tardissimus ac paene indoctus. Sed poeticam adhuc
auspicatus in Ballistam ludi magistrum, qui erat in Calabria ob
infamiam latrociniorum coopertum lapidibus, distichon fecit;
distichon autem duorum uersuum clausula, quam in poemate brevem
sententiam dicimus:



     Monte sub hoc lapidum tegitur Ballista sepultus:
     nocte die tutum carpe uiator iter.
     


Deinde Catalepton et Priapeia et Epigrammata et Diras, item
Cirim, Culicem, cum esset annorum XVI, cuius materia talis est:
pastor fatigatus aestu cum sub arbore pro calore dormisset et
serpens ad eum proreperet e palude, culex provolauit atque inter
duo tempora aculeum fixit pastori; at ille continuo culicem
contrivit et serpentem interemit ac sepulcrum culicis statuit et
distichon fecit:



     Parve culex, pecudum custos tibi tale merenti
     funeris officium vitae pro munere reddit.
     


Scripsitque Bucolica rogatu consulum quorundam, per quos in sedes
suas et in agros rediit. Exorto enim civili bello inter Augustum
et Cassium, Brutum et Antonium, cuius copias contra Augustum
Cremonenses susceperunt, factum est, ut victor Augustus in eorum
agros veteranos deduci iuberet milites et non sufficiente agro
Cremonensium Mantuani quoque, in quibus erat poeta Virgilius,
maximam partem finium perdidissent, eo quod uicini Cremonensibus
fuerunt. Sed Virgilius merito carminum fretus, amicitia quorundam
potentium et fama commendatus, ab Augusto amissos agros recepit
et deinceps imperatoris familiari amore perfunctus est.

Virgilius in operibus suis diversos secutus est. In imitatione
enim Theocriti poetae Siculi et Syracusani scripsit Bucolica in
laudem Caesaris et principum ceterorum, per quos agri redditi
sunt, Asinii scilicet Pollionis Alphenique Vari et Cornelii
Galli. Scripsit Georgica in honorem Maecenatis, qui sibi
mediocriter adhuc ignoto opem tulit. Nam cum veterano centurioni
resistere ausus esset Virgilius, statim, ut miles adprehendes
gladium in fugam coegit poetam, eum finis persequendi non fuit,
priusquam in fluvium Virgilius se coniecisset et in alteram ripam
transnatasset. In Georgicis Hesiodum, qui de Ascra insula fuit.
Novissime scripsit Aeneida in honorem Caesaris, ut virtutes
Aeneae, ex cuius genere cupiebat esse, suo carmine ornaret,
Homerum secutus.

Bucolica triennio scripsit, quae et eo successu eddidit, ut in
scena quoque per cantatores crebro pronuntiarentur. Georgica
septem annis, Aeneida undecim annis scripsit.

Obtrectatores Virgilio numquam defuerunt nec mirum; nam nec
Homero quidem, eo quod pleraque ab Homero sumpsit, unde, cum
quosdam versus ad verbum transtulisset, compilator veterum
diceretur. Sed hoc ipsum crimen sic disperdere consuevit: cur non
illi quoque eadem furta temptarent? Verum intellecturos facilius
esse clavam Herculi extorquere de manu, quam Homero versum
subripere.

Virgilius anno Augusti vicesimo quinto Brundisi moritur Sentio
Saturnino et Lucretio Cinna consulibus. Ossa eius Neapolim
translata in secundo ab urbe miliario sepeliuntur titulo
huiusmodi superposito, quem ipse moriens dictaverat:



     Mantua me genuit, Calabri rapuere, tenet nunc
     Parthenope. Cecini pascua rura duces.
     


Varius et Tucca Virgilii et Horatii contubernales poetae habentur
inlustres, qui Aeneidos postea libros emendaverunt sub ea
conditione, ut nihil delerent.

Quoniam de auctore diximus, de ipso carmine dicendum. Quamuis
igitur multa alia inscriptione sub aliena sint prolata et Varius
sub nomine suo edidit, tamen Bucolica liquido Virgilii esse
minime dubitandum, praesertim cum ipse poeta, tamquam hoc
metuens, principium huius operis et in alio carmine suum esse
testatus sit dicendo:



     Carmina qui lusi pastorum audaxque iuventa,
     Tityre, te patulae cecini sub tegmine fagi.
     


Bucolica autem et dici et recte dici vel hoc indicio probari
suffecerat, quod eodem nomine apud Theocritum censeantur. Verum
ratio quoque monstranda est. Tria genera pastorum sunt, qui
dignitatem in Bucolicis habent, quorum minimi caprarii, paulo
honoratiores opiliones, honoratissimi bucolici. Vnde igitur magis
decuit pastorali carmini nomen imponi, nisi ab eo gradu, qui
fere apud pastores excellentissimus est inventus?

Quaeri solet, unde originem ducit bucolicum carmen. Nonnulli a
Lacaedaemoniis originem sumpsisse opinantur. Namque transgresso
Xerxe in Graeciam rege Persarum, cum Spartanae virgines sub
hostili metu neque egredi urbem neque pompam chorumque colere
potuerunt aramque Dianae de more exercere, turbae pastorum, ne
sine religione praeterirent, eundem usum inconditis cantibus
celebraverunt appellaueruntque bucolicum a bubus. Alii ab Oreste
circa Siciliam vago id genus carminis Dianae redditum, sed ipsum
atque pastores dicunt, quo tempore de Scythia Taurica cum sorore
profugerat, subrepto numinis simulacro et <ce>lato in fasce
lignorum, unde et Fascelinam Dianam perhibent nuncupatam, apud
cuius aras Orestes per sacerdotem eiusdem numinis Iphigeniam,
sororem suam, a parricidio fuerat expiatus. Alii Apollini nomio,
pastorali scilicet Deo, qua tempestate Admeti boves paverat. Alii
Libero, Nympharum et Satyrorum et id genus numinum principi,
quibus placet rusticum carmen. Alii Mercurio, Daphnidis patri,
pastorum omnium principis. Alii in honorem Panos peculiariter
scribi putant, plerique a Syracusanis primum compositum. Quae cum
omnia dicantur, illud erit probatissimum, bucolicorum carmen
originem ducere a priscis temporibus, quibus vita pastoralis
exercebatur.

Quaeritur, quo ordine Virgilius sua carmina composuerit. Et
merito non aliunde coepit nisi ab ea vita, quae prima in terris
fuit. Nam postea rura culta et postremum pro cultis terris bella
suscepta, quod videtur Virgilius in ipso ordine operum suorum
voluisse monstrare, cum pastores primo, deinde agricolas canit et
ad ultimum bellatores. Ergo incultam primum et pastoralem vitam
hominibus fuisse Bucolicis indicat, post necessarias mortalibus
fruges, et usum agrorum inventum Georgicis ostendit, perinde
cupiditate possidendi extensione finium ad arma usque perventum
est.

Ut tres modi locutionum sunt, quos characteras Graeci uocant,
tenuis, moderatus, validus, credibile erit Virgilium, qui omni
genere scientiae praevaleret, Bucolica ad primum modum, Georgica
ad secundum, Aeneida ad tertium voluisse conferre.

Intentio libelli, quem scopon Graeci uocant, in imitatione
Theocriti poetae constituitur, qui Siculus ac Syracusanus fuit,
et in laudem Cesaris et principum ceterorum, per quos, ut supra
diximus, in sedes suas atque agros rediit. Effectus finisque
carminis et delectationem et utilitatem secundum praeceptum
continet.

Quaeri solet, cur non ultra quam X eclogas scripsit. quod
nequaquam mirum videbitur, qui consideraverit varietatem
scaenarum pastoralium ultra hunc numerum non potuisse proferri,
cum ipse poeta circumspectior Theocrito, ut ipsa res indicat,
videatur metuere, ne illa ecloga, quae Pollio inscribitur, minus
rustica iudicetur, cum id ipsum praestruit.

 Vita Philargyrii II  

Virgilius Maro in pago, qui Andes dicitur, haut procul a Mantua,
nascitur Pompeio et Crasso consulibus, nono Tholomaei regis anno,
cui apud Aegyptum Cleopatra in regnum successit.

Virgilius Brundisi moritur XI Kal. Oct. Sentio Saturnino et
Lucretio Cinna consulibus, Augusti Caesaris XXVI regni anno, ante
annos XVI Christi nativitatis. Ossa eius Neapoli translata in
secundo ab urbe miliario sepeliuntur titulo huiusmodi
superscripto, quem ipse moriens dictauit:



     Mantua me genuit, Calabri rapuere, tenet nunc
     Parthenope: cecini pascua rura duces
     


Humile, medium, magnum; phisica, ethica, logica; Bucolica,
Georgica, Aeneades; naturalis, moralis, rationa1is; pastor,
operator, bellator. Physica, ethica, logica, propter naturam,
propter usum, propter doctrinam.

Virgilius in operibus suis dilersos secutus est poetas, Homerum
in Aeneidis, quem licet intervallo longo secutus est; Theocritum
in Bucolicis, a quo non longe abest; Hesiodum in Georgicis. Hic
autem Hesiodus fuit de Ascra insu1a, qui scripsit ad fratrem suum
Persen librum quem appellavit Arcaia Memoros, idest Opera et
Dies. Hic autem continet, quemadmodum agri et quibus temporibus
sint colendi. Ingenti autem arte egit, ut potentiam nobis sui
ingenii indicaret coartando lata et angustiora dilatando; nam cum
Homeri et Theocriti in brevitatem scripta collegerit, unum
Hesiodi librum divisit in quattuor, quod ratione non caret; nam
omnis terra quadrifaria: aut arvus idest sationalis, aut consitus
idest aptus arboribus, vel pascuus, qui herbis et animalibus
vacat, aut floridus, in quo sunt horti apibus congruentes et
floribus. Alii autem duos tantum georgicorum male dicunt,
dicentes terrae operam esse, quam primi continent duo libri,
nescientes tertium et quartum, licet georgica non habent, tamen
ad utilitatem rusticam pertinere. Nam et pecora et apes habere
studium est rusticum, licet possimus agriculturam in his duobus
agentibus invenire; nam farrago sine cultura non nascitur, et in
hortis colendis non minorem circum terras constat impendi
laborem. Et hi libri didascalici sunt, unde necesse est, ut ad
aliquem scribantur. Nam praeceptum doctoris et discipuli personam
requirit, unde et ad Maecenatem scripsit, sicut Hesiodus ad
Persen, Lucretius ad Memmium. Sane agriculturae huius praecepta
non ad omnes pertinent terras, sed ad solum situm Italiae,
praecipue Venetiae teste ipso Virgilio, qui ait ‘Tibi res
antiquae usque ingredior’, cum de Italia diceret.

Iuxta eos, qui opus Virgilii altius uolunt animadvertere hic
ordo: Virgilium iuxta ordinem vitae mortalium carmina
composuisse. Primum incultam et pastoralem vitam hominibus fuisse
Bucolicis indicavit. Postea necesse fuisse mortalibus fruges
agrorum, et usum inventum Georgicis ostendit. Vbi cupiditatem
possidendi ex contentione finivit, ad arma usque perventum est.
Sed argumentum de armis fuit, ut in honore Caesaris Aeneae
virtutes, ex cuius genere esse cupiebat, suo carmine ornaret. Nam
et primis erroribus, qui ad similitudinem carminis Homeri
descripti sunt, paria sunt et numero et magnitudine periculorum
virtutis indicia. In aliis vero sex libris, unde in Italia primi
armorum conflictus, quantae gentes ad proelium excitatae, quanti
duces ante Turni occasum.

Titulus, causa, intentio, numerus, ordo, explanatio, utilitas
legendi, iucunditas audiendi. Modus tenuis, moderatus,
praevalidus: tenuis in Bucolicis, moderatus in Georgicis,
praevalidus in libris Aeneae.

Incipiunt Bucolica in laudem Caesaris et principum ceterorum, per
quos agri redditi sunti, Asinii Pollionis Alphenique Vari et
Cornelii Galli. Georgica in honorem Maecenatis, qui sibi opem
tulit. Novissima autem Aeneis in honorem Caesaris, qui ex genere
Aeneae fuit.

Bucolica triennio scripsit, Georgica VII anms, Aeneida XI.

Argumentum Bucolicorum: Tiberius Caesar Iulius et Antonius contra
Cassium Brutum civile bellum gesserunt. Inde milites victoris
Augusti et Antonii agros Transpadanorum et Cremonensium et
Mantuanorum rapuerunt. Inde Virgilii ager ademptus est, quem
Asinius Pollio iubente Caesare restituit, in cuius honorem
Bucolica scripsit.

