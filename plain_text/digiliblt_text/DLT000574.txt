digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Regulae

Ps. Aurelius Augustinus

transcodifica di base da rtf a xml-tei: Piero Colombo - Step srl

Testo : Marinone, CD-GL, adeguato su edizione Martorelli

Adeguamento testo su nuova edizione: Gianmario Cattaneo

Controllo marcatura XML-TEI: Alice Borgna

2017 digilibLT, Vercelli

Fonte: Ps. Aurelii Augustini Regulae, Introduzione, testo
critico, traduzione e commento a cura di Luca Martorelli,
Hildesheim 2011 (Collectanea Grammatica Latina 7).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Augustini regulae {$De nomine$}  

1. Omnia nomina tredecim litteris terminantur, quinque uocalibus,
a, e, i, o, u, sex semiuocalibus, l, m, n, r, s, x et duabus
mutis, c, t.

2. <A uocali> a masculino, ut Seneca, Catilina, Sylla, Iuba,
Cinna, Pansa, Graeca Sosia, Geta, Afra Iugurtha, Micipsa; a
feminino femina, Musa, tabula, regula, norma, forma et talia; a
neutro Graeca sunt tantum, ut thema, schema et talia, et unum
nomen Latinum fluminis, ut Turia, dicente Salustio «flumen
Turia»; a communi aduena, conuena, indigena, Troiugena et talia;
ab epicoeno uipera, aquila, musca, locusta, ulula (quam nos
noctuam dicimus) et talia.

3. Diximus de a littera; nunc de e. Ab e littera uocali nullum
Latinum nisi iunctum praepositioni, ut proconsule, propraetore.
[p. 497 vol. V Keil] Ergo iuncta praepositione fiunt Latina, ut
dixi, <proconsule>, propraetore, proquaestore. Nam ueteres in
nominatiuo casu proconsul dicebant attendentes nullum nomen
Latinum exire in e litteram nominatiuo casu genere masculino. A
feminino nullum Latinum, sed Graecum solum, ut Andromache, Niobe,
Libye, Hecabe, Calliope, Euterpe, quorum genitiuus in es exit,
ut Andromaches, Niobes, Libyes, Hecabes, Calliopes, Euterpes. Sed
haec cum Graecis tractemus. A neutro e littera in nominatiuo, ut
monile, sedile, cubile et cetera non parva nomina, quae paulo
post <in> regulis generis neutri ponemus. A communi nullum nomen
est; similiter nullum ab epicoeno.

4. Nunc de i littera tractamus, nominatiuo quae genera contineat.
A masculino nullum nomen in i exit, a feminino nullum; a neutro
gummi, et est aptoton; a communi nullum; ab omni genere, ut
frugi, nihili. Declinatur sic: hic uir frugi, <haec >femina
frugi, <hoc> mancipium frugi; genitiuo similiter frugi facit:
huius uiri frugi, huius feminae frugi, huius mancipii frugi; sic
per omnes casus frugi dicimus. Sic declinatur nihili: hic nihili
uir, haec nihili mulier, hoc nihili mancipium. Hoc sono
nominativi omnes casus declinantur; sic pluraliter uiri nihili,
feminae nihili, mancipia nihili. Ab epicoeno nullum similiter
exit in i.

5. Ab o littera uocali nominatiuus terminatus a masculino
appellatiuo, ut ligo ligonis; a proprio, ut Cato, Cicero, Maro,
Nero, Tubero et talia; a feminino appellatiuo, ut uertigo,
indago, farrago, siligo (in Iuuenali legitur ita:
«sed qui conductis inducitur atque fouetur
tot medicaminibus coctaeque siliginis offas
accipit et madidae, facies dicetur an ulcus?»),
sartago, uirago, lanugo, aerugo, (morbus regius) aurugo, crepido
(in Iuuenali
«nulla crepido uacat, nusquam pons et tegetis»)
et talia. A feminino proprio Carthago; peregrina uero, ut Dido,
Ino, Io, Allecto, Celeno, Clio, Manto, quorum genitiuus in us
exit: Didus, Inus, Ius, <Allectus>, Celenus, Clius, Mantus; sed
haec cum Graecis tractemus. A neutro nullus nominatiuus in o
exit; a communi, ut fullo, latro, caupo et cetera; ab epicoeno
struthio, hirundo, hirudo (quod est sanguisuga), curculio, bufo
et talia.
6. Ab u uocali solum neutrum, quod in singulari indeclinabile
est, in plurali declinatur, ut cornu, ueru, genu, tonitru: hoc
sono enuntiantur omnes casus in singulari, ut diximus; in plurali
declinantur, cornua, uerua, genua, genitiuo horum cornuum,
ueruum, genuum; et cetera declinabis ad regulam uersuum et
fluctuum.

7. Diximus de uocalibus quinque, quibus terminatur nominatiuus;
nunc de semiuocalibus dicimus. L littera nominatiuus exiens, in
masculinis appellatiuis hic sal; in propriis hic Sol; in
femininis unum nomen matronae tantum, Tanaquil (uxor Tarquini
Prisci); in neutris mel, fel; in communibus uigil, pugil, (unde
et Terentius de uirgine
«pugilem esse aiunt»);
in epicoenis nullum [p. 498 vol. V Keil] nomen est.
8. M nominatiuus exiens, in masculinis nullum Latinum est; in
femininis Glycerium, Phanium, Dorcium, Philocomasium; in neutris
autem templum, telum, tectum et talia, quorum plurales faciles
sunt; in communibus nullum exit in m; sic et in epicoenis.

9. Nunc tractamus de semiuocali n. N littera terminatus
nominatiuus a masculinis flamen, pecten, lien (quod est splen); a
femininis rien, plurali rienes; a neutris carmen, germen, gramen
et cetera, quae paulo post <in> regulis generis neutri
tractabimus; a communibus nominatiuus exiens in n, tubicen,
tibicen, fidicen, cornicen, liticen (qui in lituis dicet); ab
epicoenis oscen (id est auis quae ore dat augurium) et attagen.

10. Nunc de semiuocali r. R littera terminatus nominatiuus a
masculinis, ut Caesar, iubar, Arar, Nar, uictor, tutor, sopor,
maeror et talia, quae facilia sunt tam in appellatiuis quam in
propriis; a femininis arbor, soror; a neutris marmor, aequor et
talia; a communibus pauper, acer, alacer, memor, auctor; ab
epicoenis passer, accipiter, anser.

11. Nunc de s littera semiuocali tractamus. S littera terminatus
nominatiuus a masculinis iustus, doctus, pius; a femininis dos,
sors, mors, fors et talia; a neutris uulnus, pectus, pecus et
cetera, quae mox regulariter tractabimus; a communibus sacerdos,
impos, compos, similis, nobilis, agilis; ab omni genere, ut nugas
et cetera: de his mox uberius tractabimus: ab epicoenis tigris,
mus, lepus et cetera.

12. Nunc de semiuocali littera x. Nominatiuus in x littera a
masculinis uertex, cortex, pumex; a propriis Pollux; a femininis
nex, prex, fex, pax, fax et alia; a neutris nullum nomen, nisi
omni generi iungatur, ut felix.

13. Remanent duae mutae c, t litterae. Nominatiuus exiens in c
litteram tenet masculinum, ut allec, tenet neutrum, ut lac.

14. T littera exiens nominatiuus tenet genus neutrum, ut caput,
sinciput (semicaput).

15. Nomina generis neutri in um syllabam exeuntia: templum, et
declinatur num. sing. nom. hoc templum, gen. huius templi, dat.
huic templo, acc. hoc templum, uoc. o templum, abl. ab hoc templo
et plur. nom. haec templa, gen. horum templorum, dat. his
templis, acc. haec templa, uoc. o templa, abl. ab his templis.
Simili declinatione et haec omnia percurruntur, ut telum, tectum,
scamnum, bellum, monstrum, portentum, oppidum, carpentum,
uenenum, donum, bonum, malum, magnum, pessimum, prauum,
frumentum, medicamentum, membrum, forum, metrum, pratum, tignum,
plaustrum, claustrum, instrumentum, oliuetum, uinetum, palmetum,
quercetum, esculetum, lauretum, argumentum, sacrum, testamentum,
iugerum, uinum, sed numero tantum singulari (uina enim poetae
dixerunt et Cicero rarius); sic oleum, hordeum, triticum, ferrum,
uiscum, aurum, argentum, plumbum, stagnum, uitrum, electrum et
talia, quae ad pondus ueniunt uel mensuram.

16. Ex ipsa forma sunt generis neutri quae in ium exeunt; sed
haec in genitiuo per duo ii scribuntur, ut hoc ingenium, huius
ingenii. Sic [p. 499 vol. V Keil] imperium imperii, scrinium
scrinii, Capitolium Capitolii, territorium territorii, armarium
armarii, solarium solarii, armentarium armentarii (ubi arma
ponuntur), spatium spatii, sacrarium sacrarii (locus in quo sacra
ponuntur); sic horarium horarii, salarium salarii, tectorium
tectorii, tentorium tentorii (id est tabernaculum militum),
uiridiarium uiridiarii, pomarium pomarii, pomerium pomerii (locus
post muros), sacrificium sacrificii, folium folii, solium solii,
testimonium testimonii; sic rosarium rosarii, auiarium auiarii
(locus uel sedes auium), augurium augurii, auspicium auspicii,
exitium exitii, exilium exilii, auxilium auxilii, praesidium
praesidii, atrium atrii, aucupium aucupii, adiutorium adiutorii,
mancipium mancipii, dolium dolii.

17. Est et alia forma generis neutri, quae per us exit, ut num.
sing. nom. hoc pecus, gen. huius pecoris, dat. huic pecori, acc.
hoc pecus, uoc. o pecus, abl. ab hoc pecore et plur. nom. haec
pecora, gen. horum pecorum, dat. his pecoribus, acc. haec pecora,
uoc. o pecora, abl. ab his pecoribus. Ad hanc formulam
declinabis ulcus ulcera, facinus facinora, uellus uellera, uiscus
uiscera, rus rura, ius iura, nemus nemora, tergus tergora,
pectus pectora, genus genera, pondus pondera, corpus corpora,
dedecus dedecora, decus decora, funus funera, fenus fenera, olus
olera, litus litora, opus opera, rudus rudera, tus tura, tempus
tempora, foedus foedera (id est pacta), stercus stercora, onus
onera, latus latera et talia

18. Alia species generis neutri quae continet nomina in ur
exeuntia, ut hoc murmur in nominativo, huius murmoris, dat. huic
murmori, acc. hoc murmur, uoc. o murmur, abl. ab hoc murmore et
plur. nom. haec murmora, horum murmurum, dat. his murmoribus,
acc. haec murmora, uoc. o murmora, abl. ab his murmoribus. Ad
hanc formulam similia declinabis, ut ebur ebora, femur femora,
sulfur sulfura, fulgur fulgura.

19. Sed ex hac formula non multa inueniuntur, quomodo pauca sunt
generis neutri quae in or exeunt, ut hoc marmor in nominativo,
gen. huius marmoris, dat. huic marmori, acc. hoc marmor, uoc. o
marmor, abl. ab hoc marmore et plur. nom. haec marmora, gen.
horum marmorum, dat. his marmoribus, acc. haec marmora, uoc. o
marmora, abl. ab his marmoribus. Sic aequor aequora, cor corda.

20. Alia species generis neutri, quae continet nomina in ar
syllabam exeuntia, ut nom. hoc far, gen. huius farris, dat. huic
farri, acc. hoc far, uoc. o far, abl. ab hoc farre; in plurali
tres casus habet solos, nominatiuum haec farra, accusatiuum
similiter haec farra, uocatiuum o farra. Non habet ergo genitiuum
datiuum et ablatiuum (unde triptota dicuntur in plurali, id est
trium casuum, ut sunt iura: non dicimus horum iurum, his iuribus,
nec [aera] aerum, aeribus ab aera nominativo, nec mellium,
mellibus, et alia pauca: nec enim multa sunt haec nomina).
Ineuphonum est enim horum farrum in genitiuo dicere, in datiuo
his farribus et in ablatiuo ab his farribus. Ad hanc ergo formam
numero tantum singulari declinabis et hoc nectar nectaris, lasar
lasaris et instar (quod est similitudo) sed tres casus habet,
nominatiuum accusatiuum et uocatiuum. Sunt numeri tantum
singularis.

21. Alia species generis neutri, quae continet nomina in er
exeuntia, sed numeri tantum singularis: nom. hoc piper, gen.
huius piperis, dat. huic piperi, acc. hoc piper, uoc. o piper,
abl. ab hoc pipere. Ad hanc formam [p. 500 vol. V Keil]
declinabis numero tantum singulari uer: nom. hoc uer, gen. huius
ueris, dat. huic ueri, acc. hoc uer, uoc. o uer, abl. ab hoc
uere. Sic declinabis et siler (genus uirgulti, quod ait Virgilius
«ut molle siler»).
Similiter declinabis et iuger; sed habet pluralem, ut iuger
iugera, secundum antiquos, qui dixerunt iugerum, uber ubera,
tuber tubera. Et haec, ut dixi, paucorum nominum sunt.
22. Alia species per os, ut ipsum os ora; inde osculum. Sed hoc
producimus, aliud corripimus, ab eo quod sunt ossa. Declinatur
sing. nom. hoc os, gen. huius ossis, dat. huic ossi, acc. hoc os,
uoc. o os, abl. ab hoc osse et plur. nom. haec ossa, gen. horum
ossuum, dat. his ossibus, acc. haec ossa, uoc. o ossa, abl. ab
his ossibus.

23. Alia species generis neutri, quae continet nomina in e
exeuntia, ut monile (quod est ornamentum ex gemmis): nom. hoc
monile, gen. huius monilis, dat. huic monili, acc. hoc monile,
uoc. o monile, abl. ab hoc monili et plur. nom. haec monilia,
gen. horum monilium, dat. his monilibus, acc. haec monilia, uoc.
o monilia, abl. ab his monilibus. Similiter declinabis sedile
sedilia, praesepe praesepia, torale toralia, ducale ducalia,
molle mollia, graue grauia, uile uilia, mite mitia, suaue suauia,
uitale uitalia, morale moralia, lene lenia, leue leuia, ancile
ancilia (quod est genus scuti, de quo Virgilius
«laeuaque ancile gerebat»),
Facile facilia, nobile nobilia, agile agilia, mare maria, sed
plurali tres casus habet tantum, nominatiuum accusatiuum et
uocatiuum, genitiuum non habet et datiuum et ablatiuum (nec enim
dicimus in genitiuo horum marium aut in datiuo his maribus aut in
ablatiuo ab his maribus). Sic et alia declinabis huic formae
similia. Huius regulae ablatiuus singularis in i litteram exit,
non in e, quia genus neutrum numquam habet quattuor casus
similes, ut faciat in nominatiuo hoc monile et <in> accusatiuo
hoc monile et < in > uocatiuo o monile et in ablatiuo ab hoc
monile, sed ab hoc monili [nec genus neutrum habet quattuor casus
similes]. Inde Virgilius
«instrato saxa cubili»,
ab hoc cubili: sic et
«sacra mari colitur»,
item
«hortatur pater ire mari»,
item
«tenui deuimine»,
item
«crudeli funere»,
item
«letali uulnere»,
item «dulci ex ore recusent»;
et cum dicimus nobili genere natus, non nobile. Sic ergo
obseruabis in omni neutro, quod exit nominatiuo singulari in e,
ut ablatiuum in i mittat regula perpetua.
24. Alia species generis neutri, quae continet nomina in al
exeuntia, ut animal, nom. hoc animal, gen. huius animalis, dat.
huic animali, acc. hoc animal, uoc. o animal, abl. ab hoc animali
et plur. haec animalia, gen. horum animalium, dat. his
animalibus, acc. haec animalia, uoc. o animalia, abl. ab his
animalibus. Ad hanc formam declinabis tribunal tribunalia,
Lupercal Lupercalia (quae sunt sacra illius genii, qui Pan
uocatur; unde et Virgilius de ipso loco
«et gelida monstrat sub rupe Lupercal»).
25. Alia species generis neutri, quae continet nomina in el
exeuntia, ut mel: nom. hoc mel, gen. huius mellis, dat. huic
melli hoc mel o mel ab hoc melle. Sic declinabis fel, nom. hoc
fel, gen. huius fellis, dat. huic felli, acc. hoc fel, uoc. o [p.
501 vol. V Keil] fel, abl. ab hoc felle. Sed plurali numero per
tres casus currit, nominatiuum accusatiuum et uocatiuum.

26. Alia species generis neutri, quae continet nomina in en
syllabam exeuntia, <ut crimen: nom.> hoc crimen, gen. huius
criminis, dat. huic crimini, acc. hoc crimen, uoc. o crimen, abl.
ab hoc crimine et plur. nom. haec crimina horum criminum his
criminibus haec crimina o crimina ab his criminibus. Ad hanc
regulam similia declinabis, carmen carminis, numen numinis,
flamen flaminis, agmen agminis, acumen acuminis, gramen graminis,
flumen fluminis, stamen staminis, lumen luminis, semen seminis,
liquamen liquaminis, fulmen fulminis, rumen ruminis (rumen est
quidam sinus in gula certorum animalium, in quo servant cibos
postea masandos, unde ruminare dicimus), bitumen bituminis,
gluten glutinis, legumen leguminis, fundamen fundaminis, tegimen
tegiminis, munimen muniminis, leuamen leuaminis, specimen
speciminis (id est indicium); sed pluralem non admittit: item
subtegmen subtegminis.

27. Alia species generis neutri aptota (id est indeclinabilis in
numero singulari, in plurali autem declinabilis), ut genu: nom.
hoc genu, gen. huius genu, dat. huic genu, acc. hoc genu, uoc. o
genu, abl. ab hoc genu et plur. nom. haec genua, gen. horum
genuum, dat. his genibus, acc. haec genua, uoc. o genua, abl. ab
his genibus. Ad hanc formam declinabis et cornu, ut supra
diximus, cornu cornua, ueru uerua (quae sunt uirgae ferreae
laniorum, de quibus Virgilius
«ueribusque trementia figunt»),
tonitru tonitrua. Sed talium nominum declinatio perrara
inuenitur.
28. Alia species generis neutri, de qua supra tractauimus, quae
exit in quattuor nomina duarum mutarum, c et t, ut caput,
sinciput et lac et allec; sed haec duo pluralem numerum non
admittunt.

29. Exit item genus neutrum in a, sed in Graecis nominibus, ut
thema themata, toreuma toreumata (quae sunt vasa a torno facta),
schema schemata (id est figurae), emblema emblemata (id est in
vasis argenteis cohaerentia), theorema theoremata (id est
spectamenta aliquarum questionum consideratones), stigma
stigmata, boethema boethemata (id est adiutoria) et alia.

30. Item meminerimus singulas litteras tam in Graecis quam in
Latinis generis esse neutri. Dicimus enim unum alfa, unum beta,
unum gamma; sic et aliae litterae; plurali duo alfa, duo beta,
duo gamma; sic tria alfa, tria beta, tria gamma. Inde est illud,
τρία κάππα κάκιστα, id est tria cappa pessima, de Cornelio Sylla,
de Cornelio Cinna, de Cornelio Lentulo. Hii enim <per> tres
litteras tyranni designati sunt in libris Sibyllinis. Est et unum
nomen generis neutri in a, ut flumen Turia, ut supra diximus.

31. De genere communi. Genus commune exit per a, ut aduena:
declinatur nom. hic et haec aduena, gen. huius aduenae, dat. huic
aduenae, acc. hunc et hanc aduenam, uoc. o aduena, abl. ab hoc
et ab hac aduena et plur. nom. hi et hae aduenae, gen. horum et
harum aduenarum, dat. his aduenis, acc. hos et has aduenas, uoc.
o aduenae, abl. ab his aduenis. Ad hanc formulam declinabis
Troiugena, indigena, incola, conuena, caelicola, sacricola,
[Publicola ], agricola, terricola, ruricola, urbicola, plebicola,
Numida, Dalmata, lucifuga, Persa, Romulida et cetera.

32. In nominatiuo e et i non habet genus commune, id est non exit
in e nec in i, sed in o, ut latro: nom. hic et haec [p. 502 vol.
V Keil] latro, gen. huius latronis, dat. huic latroni, acc. hunc
et hanc latronem, uoc. o latro, abl. ab hoc et ab hac latrone et
plur. nom. hi et hae latrones, gen. horum et harum latronum,
dat. his latronibus, acc. hos et has latrones, uoc. o latrones,
abl. ab his latronibus. Ad hanc formulam declinabis [homo] ganeo,
degulo, caupo, fullo [nemo], morio, helluo (qui et glutto), et
talia. Per u autem nullum habet in nominatiuo.

33. Ergo exit commune per es syllabam, ut comes, nom. hic et haec
comes, gen. huius comitis, dat. huic comiti, acc. hunc et hanc
comitem, uoc. o comes, abl. ab hoc et ab hac comite et plur. nom.
hi et hae comites, gen. horum et harum comitum, dat. his
comitibus, acc. hos et has comites, uoc. o comites, abl. ab his
comitibus. Ad hanc formulam declinantur sospes, dives, locuples,
hospes, licet hospitam dixerit Virgilius,
«hospita tellus»,
miles, ueles (leuis armaturae miles), interpres, ales, praepes,
praes (id est fideiussor) et cetera.
34. Exit in is, ut similis: nom. hic et haec similis, gen. huius
similis, dat. huic simili, acc. hunc et hanc similem, uoc. o
similis, abl. ab hoc et ab hac simili et plur. nom. hi et hae
similes, gen. horum et harum similium, dat. his similibus, acc.
hos et has similes, uoc. o similes, abl. ab his similibus. Ad
hanc formulam declinantur agilis, facilis, fragilis, uilis,
nobilis, mobilis, dulcis, humilis, mitis, lenis, leuis, mollis,
ciuis, testis, hostis, tristis, fortis, suauis, frugalis,
crudelis, inanis, gracilis, inmanis et cetera.

35. Exit per os, ut sacerdos, nom. hic et haec sacerdos, gen.
huius sacerdotis, dat. huic sacerdoti, acc. hunc et hanc
sacerdotem, uoc. o sacerdos, abl. ab hoc et ab hac sacerdote et
plur. nom. hi et hae sacerdotes, gen. horum et harum sacerdotum,
dat. his sacerdotibus, hos et has sacerdotes, uoc. o sacerdotes,
abl. ab his sacerdotibus. Ad hanc formulam declinantur custos,
impos, compos, nepos (qui est patrimonii consumptor).

36. Exit per us, ut sus: nom. hic et haec sus, gen. huius suis,
dat. huic sui, acc. hunc et hanc suem, uoc. o sus, abl. ab hoc et
ab hac sue et plur. nom. hi et hae sues, gen. horum et harum
suum, dat. his subus quomodo et subus, acc. hos et has sues, uoc.
o sues, abl. ab his subus.

37. Exit per er, ut pauper, nom. hic et haec pauper, gen. huius
pauperis, dat. huic pauperi, acc. hunc et hanc pauperem, uoc. o
pauper, abl. ab hoc et ab hac paupere et plur. nom. hi et hae
pauperes, gen. horum et harum pauperum, dat. his pauperibus, acc.
hos et has pauperes, uoc. o pauperes, abl. ab his pauperibus. Ad
hanc formam declinantur acer, alacer (id est laetus).

38. Exit et in ex commune, ut opifex: nom. hic et haec opifex,
gen. huius opificis, dat. huic opifici, acc. hunc et hanc
opificem, uoc. o opifex, abl. ab hoc et ab hac opifice et plur.
nom. hi et hae opifices, gen. horum et harum opificum, dat. his
opificibus, acc. hos et has opifices, uoc. o opifices, abl. ab
his opificibus. Ad hanc formam declinabis aurifex, artifex,
iudex, carnifex, index, uindex, auspex, aruspex, signifex (qui
signa facit) et talia.

39. Exit genus commune in eps, ut princeps; declinatur sic: nom.
hic et haec princeps, gen. huius principis, dat. huic principi,
acc. hunc et hanc principem, uoc. o princeps, abl. ab hoc et ab
hac principe et plur. nom. hi et hae principes, gen. horum et
harum principum, dat. his principibus, acc. hos et has principes,
uoc. o principes, abl. his principibus. Sic declinantur manceps,
particeps, municeps. Anceps autem et biceps et triceps et
quadriceps, multiceps, praeceps, haec sex nomina genetiuum
singularem contra regulam superiorem in tis syllabam mittunt, non
in pis, ut anceps ancipitis, biceps bicipitis, triceps
tricipitis, quadriceps quadricipitis, [p. 503 vol. V Keil]
multiceps multicipitis, praeceps praecipitis. Sed ideo in tis
syllabam exeunt, non in pis, ut principis, mancipis, quia a
capitis significatione ueniunt, illa autem superiora a capiendi
significatione. Princeps enim dictus est, quod primus capiat, et
manceps, quod manu capiat; anceps autem dictus est, quod dubii
capitis sit uel inclinati capitis in utramque partem.

40. Exit genus commune et in unx syllabam, ut coniux, nom. hic et
haec coniux, gen. huius coniugis, dat. huic coniugi, acc. hunc
et hanc coniugem, uoc. o coniunx, abl. ab hoc et ab hac coniuge
et plur. nom. hi et hae coniuges, gen. horum et harum coniugum,
dat. his coniugibus, acc. hos et has coniuges, uoc. o coniuges,
abl. his coniugibus.

41. Exit et in ux, ut hic et haec dux, redux.

42. Exit et in ops, ut inops, quod quidam in omne genus redigunt.

43. Exit et in es, ut satelles: num. sing. nom. hic et haec
satelles, gen. huius satellitis, dat. huic satelliti, acc. hunc
et hanc satellitem, uoc. o satelles, abl. ab hoc et ab hac
satellite et plur. nom. hi et hae satellites, gen. horum et harum
satellitum, dat. his satellitibus, acc. hos et has satellites,
uoc. o satellites, abl. his satellitibus. Ad hanc formulam
similia declinabis: hospes, deses, praeses, ales, diues, miles,
Caeres, veles velites (qui sunt armaturae milites), caeles
caelites (qui iter sibi faciunt ad caelum), indiges, indigetes

44. Exit et in ebs, ut caelebs (caelebs dicitur qui non habet
uxorem uel quae non habet maritum, qualia sunt numina in caelo,
<quae> absque coniugiis sunt, si ad poetas non attendamus): nom.
hic et haec caelebs, gen. huius caelibis, dat. huic caelibi, acc.
hunc et hanc caelibem, uoc. o caelebs, abl. ab hoc et ab hac
caelibe et plur. nom. hi et hae caelibes, gen. horum et harum
caelibum, dat. his caelibibus, acc. hos et has caelibes, uoc. o
caelibes, abl. ab his caelibibus.

45. Exit et in yx, ut Phryx, nom. hic et haec Phryx, gen. huius
Phrygis, dat. huic Phrygi, acc. hunc et hanc Phrygem, uoc. o
Phryx, abl. ab hoc et ab hac Phryge et plur. nom. hi et hae
Phryges, gen. horum et harum Phrygum, dat. his Phrygibus, acc.
hos et has Phryges, uoc. o Phryges, abl. ab his Phrygibus.

46. Exit et in us, ut Ligus (similiter ut Phryx locale nomen
est): nom. hic et haec Ligus, gen. huius Liguris, dat. huic
Liguri, acc. hunc et hanc Ligurem, uoc. o Ligus, abl. ab hoc et
ab hac Ligure et plur. nom. hi et hae Ligures, gen. horum et
harum Ligurum, dat. his Liguribus, acc. hos et has Ligures, uoc.
o Ligures, abl. ab his Liguribus.

47. Exit genus commune et in il, ut uigil: nom. hic et haec
uigil, gen. huius uigilis, dat. huic uigili, acc. hunc et hanc
uigilem, uoc. o uigil, abl. ab hoc et ab hac uigili et plur. nom.
hi et hae uigiles, gen. horum et harum uigilium, dat. his
uigilibus, acc. hos et has uigiles, uoc. o uigiles, abl. ab his
uigilibus. Ad hanc regulam declinabis hic et haec pugil.

48. Exit et in ul, ut exul, nom. hic et haec exul, gen. huius
exulis, dat. huic exuli, acc. hunc et hanc exulem, uoc. o exul,
abl. ab hoc et ab hac exule et plur. nom. hi et hae exules, gen.
horum et harum exulum, dat. his exulibus, acc. hos et has exules,
uoc. o exules, abl. ab his exulibus. Ad hanc formam declinabis
praesulem: hic et haec praesul (quomodo masculinum unum est
consul).

49. Exit et in ur, ut fur, nom. hic et haec fur, gen. huius
furis, dat. huic furi, acc. hunc et hanc furem, uoc. o fur, abl.
ab hoc et ab hac fure et plur. nom. hi et hae fures, gen. horum
et harum furum, dat. his furibus, acc. hos et has fures, uoc. o
fures, abl. ab his furibus. Ad hanc formam declinabis augurem:
hic et haec augur.

50. Exit genus commune in or, ut maior, memor. Sed memoris alia
regula est: non admittit genus neutrum in us, quomodo maior
admittit in neutro, maius: nom. hic et haec memor, gen. huius
memoris, dat. huic memori, acc. hunc et hanc memorem, uoc. o
memor, abl. ab hoc et ab hac memori et plur. nom. hi et hae
memores, gen. horum et harum memorum, dat. his memoribus, acc.
hos et has memores, uoc. o memores, abl. ab his memoribus.
Admittit et neutrum, sed [non] in regulam generis omnis, ut hoc
memor, unde et Virgilius
«tum siquod non aequo foedere amantes
curae numen habet, iustumque memorque precatur».
Pluralem non admittit, inde non est generis omnis: neque enim
dicimus [p. 504 vol. V Keil] memora uel memoria numina. Similiter
declinabis auctorem: hic et haec auctor, ut ait Iuno
«auctor ego audendi»,
hi et hae auctores.
51. De genere omni. Exit genus omne in ax, ex, ix, ox, ux, ans,
ens, ons, ar, ers, ors, us, es, am.

52. In ax, <ut pertinax>: nom. hic et haec et hoc pertinax, gen.
huius pertinacis, dat. huic pertinaci, acc. hunc et hanc
pertinacem et hoc pertinax, uoc. o pertinax, abl. ab hoc et ab
hac et ab hoc pertinaci et plur. nom. hi et hae pertinaces et
haec pertinacia, gen. horum et harum et horum pertinacium, dat.
his pertinacibus, acc. hos et has pertinaces et haec pertinacia,
uoc. o pertinaces et o pertinacia, abl. ab his pertinacibus. Ad
hanc formam declinabuntur efficax, tenax, peruicax, dicax,
sequax, rapax, mordax, capax, furax, emax, fallax, mendax, nugax,
uiuax et talia. Haec omnia ablatiuum singularem in i mittunt.

53. Exit item genus omne in ex secundum ordinem regularum supra
ordinatarum, ut simplex: nom. hic et haec et hoc simplex, gen.
huius simplicis, dat. huic simplici, acc. hunc et hanc simplicem
et hoc simplex, uoc. o simplex, abl. ab hoc et ab hac et ab hoc
simplici et plur. nom. hi et hae simplices et haec simplicia,
gen. horum et harum et horum simplicium, dat. his simplicibus,
acc. hos et has simplices et haec simplicia, uoc. o simplices et
o simplicia, abl. ab his simplicibus. Ad hanc formam declinantur
duplex, triplex, quadruplex, quinquiplex, sexiplex; septuplex
exclusum est, quia aphonum est: septemplex Latinum est, quod
declinatur ut superiora.

54. Ex regula ix felix, quod sic declinatur nom. hic et haec et
hoc felix, gen. huius felicis, dat. huic felici, acc. hunc et
hanc felicem et hoc felix, uoc. o felix, abl. ab hoc et ab hac et
ab hoc felici (a sono generis neutri; a propriis nominibus in e
exit, ab hoc Felice et generis est masculini) et plur. nom. hi et
hae felices et haec felicia, gen. horum et harum et horum
felicium, dat. his felicibus, acc. hos et has felices et haec
felicia, uoc. o felices et o felicia, abl. ab his felicibus. Ad
hanc regulam declinatur pernix (quod significat uelocem).

55. Ex regula ox, ut ferox; declinatur sic: nom. hic et haec et
hoc ferox, gen. huius ferocis, dat. huic feroci, acc. hunc et
hanc ferocem et hoc ferox, abl. ab hoc et ab hac et ab hoc feroce
(ex sono generis masculini et feminini ab hoc Feroce) et plur.
nom. hi et hae feroces et haec ferocia, gen. horum et harum et
horum ferocium, dat. his ferocibus, acc. hos et has feroces et
haec ferocia, uoc. o feroces et o ferocia, abl. ab his ferocibus.
Ad hanc formam declinatur atrox, uelox.

56. Ex regula ux unum nomen est, ut trux (id est asper): nom. hic
et haec et hoc trux, gen. huius trucis, dat. huic truci, acc.
hunc et hanc trucem et hoc trux, uoc. o trux, abl. ab hoc et ab
hac et ab hoc truci (a sono generis neutri) et plur. nom. hi et
hae truces et haec trucia, gen. horum et harum et horum trucium
(a sono generis neutri), dat. his trucibus, acc. hos et has
truces et haec trucia, uoc. o truces et o trucia, abl. ab his
trucibus.

57. Ex regula ans, ut praestans: nom. hic et haec et hoc
praestans, gen. huius praestantis, dat. huic praestanti, acc.
hunc et hanc praestantem et hoc praestans, uoc. o praestans, abl.
ab hoc et ab hac et ab hoc praestanti (ex sono generis neutri)
et plur. nom. hi et hae praestantes et haec praestantia, gen.
horum et harum et horum praestantium (a sono generis neutri),
dat. his praestantibus, acc. hos et has praestantes et haec
praestantia, uoc. o praestantes et o praestantia, abl. ab his
praestantibus. Ad hanc formam declinantur amans, clamans,
cantans, luctans, constans, prostans, regnans, pugnans [p. 505
vol. V Keil] mirans, minans, miserans, aestuans, uersans et
talia.

58. Ex regula ens, ut amens: nom. hic et haec et hoc amens, gen.
huius amentis, dat. huic amenti, acc. hunc et hanc amentem et hoc
amens, uoc. o amens, abl. ab hoc et ab hac et ab hoc amenti (a
sono generis neutri similiter ut superior) et plur. nom. hi et
hae amentes et haec amentia, gen. horum et harum et horum
amentium (a sono generis neutri), dat. his amentibus, acc. hos et
has amentes et haec amentia, uoc. o amentes et o amentia, abl.
ab his amentibus. Ad hanc formulam declinantur vehemens, potens,
impotens, praepotens, prudens, imprudens, pudens, impudens,
frequens, infrequens, sedens, haerens, moriens, merens, tenens,
egens, ferens, cedens, sequens, sapiens, insipiens, desipiens et
talia.

59. Ex regula ons, ut sons (quod significat nocentem): nom. hic
et haec et hoc sons, gen. huius sontis, dat. huic sonti, acc.
hunc et hanc sontem et hoc sons, uoc. o sons, abl. ab hoc et ab
hac et ab hoc sonti (a sono generis neutri) et plur. nom. hi et
hae sontes et haec sontia, gen. horum et harum et horum sontium
(a sono generis neutri), dat. his sontibus, acc. hos et has
sontes et haec sontia, uoc. o sontes et o sontia, abl. ab his
sontibus. Ad hanc regulam declinatur insons (id est innocens).
Haec duo sunt tantum sunt generis omnis.

60. Ex regula ar, ut par: nom. hic et haec et hoc par, gen. huius
paris, dat. huic pari, acc. hunc et hanc parem et hoc par, uoc.
o par, abl. ab hoc et ab hac et ab hoc pari (a sono generis
neutri) et plur. nom. hi et hae pares et haec paria, gen. horum
et harum et horum parium, dat. his paribus, acc. hos et has pares
et haec paria, uoc. o pares et o paria, abl. ab his paribus. Ad
hanc formam declinantur impar et suppar, quae sola tria sunt
generis omnis.

61. Ex regula ers, ut iners, nom. hic et haec et hoc iners, gen.
huius inertis, dat. huic inerti, acc. hunc et hanc inertem et hoc
iners, uoc. o iners, abl. ab hoc et ab hac et ab hoc inerti et
plur. nom. hi et hae inertes et haec inertia, gen. horum et harum
et horum inertium, dat. his inertibus, acc. hos et has inertes
et haec inertia, uoc. o inertes et o inertia, abl. ab his
inertibus. Ad hanc formam declinatur et sollers.

62. Ex regula ors, ut uecors: nom. hic et haec et hoc uecors,
gen. huius uecordis, dat. huic uecordi, acc. hunc et hanc
uecordem et hoc uecors, uoc. o uecors, abl. ab hoc et ab hac et
ab hoc uecordi (similitar a sono generis neutri) e plur. hi et
hae uecordes et haec uecordia, gen. horum et harum et horum
uecordium, dat. his uecordibus, acc. hos et has uecordes et haec
uecordia, uoc. o uecordes et o uecordia, abl. ab his uecordibus.
Ad hanc regulam declinantur excors, concors, dissors, sed haec
duo, id est consors et dissors, in genitiuo singulari tis
syllabam habent, ut consortis, dissortis. Dissors enim dicitur
dissimilis sortis.

63. Ex regula us, ut uetus; declinatur sic, nom. hic et haec et
hoc uetus, gen. huius ueteris, dat. huic ueteri, acc. hunc et
hanc ueterem et hoc uetus, uoc. o uetus, abl. ab hoc et ab hac et
ab hoc ueteri (a sono generis neutri), et plur. nom. hi et hae
ueteres et haec uetera, gen. horum et harum et horum ueterum,
dat. his ueteribus, acc. hos et has ueteres et haec uetera, uoc.
o ueteres et o uetera, abl. ab his ueteribus. Hoc solum nomen est
generis omnis.

64. Ex regula es, ut teres (quod est rotundum); declinatur hic et
haec et hoc teres [dictum a terendo].

65. Ex regula am, <ut nequam>; aptotum est (uno enim sono
declinatur omnes casus per omnia genera); declinatur autem sic:
nom. hic et haec et hoc nequam, gen. huius nequam, dat. huic
nequam, acc. hunc et hanc nequam, uoc. o nequam, abl. ab hoc et
ab hac et ab hoc nequam et plur. nom. hi et hae et haec nequam,
gen. horum et harum et horum nequam, dat. his nequam, acc. hos et
has et haec nequam, uoc. o nequam, abl. ab his nequam

66. <De genere epicoeno>. Est autem genus epicoenon, quo sub uno
[p. 506 vol. V Keil] articulo intellegitur uterque sexus, ut puta
hic passer: iam sub hoc articulo qui sonat hic, illic est et
femina. Declinatur num. sing. nom. hic passer, gen. huius
passeris, dat. huic passeri, acc. hunc passerem, uoc. o passer,
abl. ab hoc passere et plur. nom. hi passeres, horum passerum,
dat. his passeribus, acc. hos passeres, uoc. o passeres, abl. ab
his passeribus. Sic et haec aquila: iam sub uno articulo qui
sonat haec, ibi et masculum intellegimus. Sic et haec tigris: sub
sono haec intellegitur et masculus. Sic et haec hirundo: ibi
intellegis et masculum. Sic hic struthio: ibi intellegis et
feminam. Sic et sorex, stelio, musca. Ergo hoc interest inter
genus commune et epicoenon, quod in communi pro qualitate sexus
articulos damus, ut hic et haec canis, in epicoeno non possumus
hoc facere, sed unum articulum utrique sexui damus. Est inter
genus commune et epicoenon deinde alia differentia, quia in
genere communi et homnes sunt et pecora, in epicoeno pecora
tantum, quod in genere communi ambo articuli sunt, id est hic et
haec, qui nomen unum communicant, ut hic et haec canis, [in]
epicoenon autem cum articulo uno communicat nomen masculinum et
femininum (cum enim dico hic passer, sub ipso articulo qui sonat
hic intellegitur et femina; sic in nomine generis neutri, quod
est hoc pecus, sub articulo qui sonat hoc intellegitur et femina,
ut Virgilius ait
«lenta salix feto pecori»;
ecce in pecore, licet sit genus neutrum, auditur illic et genus
feminum, cum dixit feto pecori, id est grauido).
67. Nunc dicendum de nominibus quae aut numeri sunt tantum
singularis aut numeri tantum pluralis. In masculino tantum
pluralia, ut cancelli, Manes, Penates; in feminino tantum
pluralia, ut thermae, exequiae, insidiae, diuitiae, nundinae,
kalendae; item in nominibus ciuitatum, Amyclae, Thenae, Athenae,
Syracusae, Thebae, Tubunae, Saldae, Abitinae, Macomades, Cales,
Carrae, Assirae, Lares, Furni, Tuni, quae loca Tunes dicuntur, et
alia similia: in neutro tantum singularia, aurum, argentum,
plumbum, stagnum, piper, triticum, oleum, uinum, quamquam
Virgilius uina et Cicero rarius dixit, liquamen, hordeum, cui
Virgilius solus poetica licentia dedit plurale<m>, ut
«serite hordea campis»
et alia; in neutro tantum pluralia castra, moenia, arma, exta (id
est uiscera), Bactra (quae est ciuitas Parthiae); ergo et haec
ciuitas generis neutri est numero tantum plurali.
68. Sane sunt nomina sub duplici enuntiatione, ut tribunus
militum, praefectus urbi, praefectus fundis, praefectus annonae,
praefectus uigilibus, plebis scitum, senatus consultum. quorum
nominum una pars declinatur, altera non declinatur, ut puta
praefectus uigilibus: nominatiuus ipse flectitur per casus,
praefectus, praefecti, praefecto, praefectum, praefecte, a
praefecto; uigilibus sic manet nec flectitur. Sic senatus [p. 507
vol. V Keil] consultum, hoc consultum, huius consulti, huic
consulto, hoc consultum, o consultum, ab hoc consulto; senatus
autem genitiuus est, hic non flectitur.

69. De nomine, quantum rudi conueniebat, planius exposuimus; nunc
de pronomine est dicendum, quae est secunda pars de octo
partibus orationis.

 {$ De pronomine$}  

1. Ideo pronomen dicitur, quia uicem fungitur nominis, ut hic,
ille, iste, ipse. Nam quomodo dicendo nomen explicamus personam,
ut Virgilius, sic pronomina prope eiusdem potestatis sunt, cum
tacito nomine dicimus: hic fecit, iste fecit, ipse fecit.

2. Pronomina aut finita sunt aut infinita aut minus quam finita.

3. Finita sunt quae notant certam personam, ut ego.

4. Infinita, ut quis, quisque, quicumque, quaeque, quaecumque,
qui, aliqui, quae, aliquae.

5. Minus quam finita sunt pronomina quae non sic definiunt
personam, ut non egeant demonstratore, quomodo dicimus ego: nam
ipsum tu non plene finitum est, nisi in personam direxeris
digitum. Sic ergo haec minus quam finita dicenda sunt: habent
enim quandam designationem, sed non plenae significationis,
quomodo ego, ut puta pone esse turbam: non sic significantius
dicitur in turba, quomodo de turba cum unus dixerit ego. Sed ut
de multis unum significemus, quem quaerimus, aut nomen addimus
aut digitum intendimus, ut appareat certius quem uocemus. Ergo
tu, ille et iste et alia, quae quasi possunt ex parte aliquam
definire personam, minus quam finita uocanda sunt.

6. Prima persona, quae dicitur ego, tam in singulari numero quam
in plurali cum dicimus, non habet uocatiuum casum, quia nemo se
uocat, o ego, o nos. Ergo sic declinatur: sing. num. nom. ego,
gen. mei, dat. mihi, acc. me, abl. a me et plur. nom. nos, gen.
nostrum vel nostri, dat. nobis, acc. nos, abl. a nobis. Uocatiuum
enim, ut dixi, non habet tam in singulari quam in plurali.

7. Sequitur declinatio secundae personae: nom. tu, gen. tui uel
tis, dat. tibi, acc. te, uoc. o tu, abl. a te et plur. nom. uos,
gen. uestrum uel uestri, dat. uobis, acc. uos, uoc. o uos, abl. a
uobis.

8. Sane prima persona et secunda, id est ego et tu, generis omnis
est: nam et uir dicit ego et femina ego et mancipium ego; sic
tu: et uiro dicimus tu et feminae et mancipio. Sic et in plurali
generis omnis est, ut nos, uos.

9. Ex tertia persona haec est declinatio, masculino genere sing.
nom. ille, gen. illius, dat. illi, acc. illum, uoc. o ille, abl.
ab illo et plur. nom. illi, gen. illorum, dat. illis, acc. illos,
uoc. o illi, abl. ab illis; genere feminino nom. illa, gen.
illius, dat. illi, acc. illam, uoc. o illa, abl. ab illa et plur.
nom. illae, gen. illarum, dat. illis, acc. illas, uoc. o illae,
abl. ab illis, genere neutro num. sing. illud, gen. illius, dat.
illi, acc. illud, uoc. o illud, abl. ab illo et plur. nom. illa,
gen. illorum, dat. illis, acc. illa, uoc. o illa, abl. ab illis.

10. Iste similiter et ipse ad formam superiorem declinabis tam ad
genera quam etiam ad numeros. Sane quaestio est in hoc
pronomine, quare, cum istud et illud in genere neutro <dicamus>,
dicamus ipsum, ut ait Virgilius
«atque ipsum corpus amici»,
non [dixit] ipsud. Sed haec quaestio soluitur hoc modo: antiqui
enim magis ipsus dicebant in nominatiuo singulari generis
masculini quam ipse. Hanc antiquitatis rationem attendentes artis
scriptores pronomen hoc ad formam nominis transtulerunt; et quo
modo in nomine iustus iusta iustum dicimus et perfectus perfecta
perfectum, sic enuntiabitur hoc pronomen ipsus ipsa ipsum, non
ipsud, quo modo istud et illud. [p. 508 vol. V Keil]
11. Nunc dicendum de infinitis: num. sing. nom. qui, gen. cuius,
dat. cui, acc. quem, uoc. o qui, abl. a quo et plur. nom. qui,
gen. quorum, dat. quis uel quibus, ut Virgilius
«quis ante ora patrum»,
acc. quos, uoc. o qui, abl. a quis uel a quibus; feminino genere
nom. quae, gen. cuius, dat. cui, acc. quam, uoc. o quae, abl. a
qua et plur. nom. quae, gen. quarum, dat. quis, acc. quas, uoc. o
quae, abl. a quibus; genere neutro nom. quod, gen. cuius, dat.
cui, acc. quod, uoc. o quod, abl. a quo et plur. nom. quae, gen.
quorum, dat. quis (sed iam secundum usum quibus dicimus), acc.
quae, uoc. o quae, abl. a quibus.
12. Antiqui quis genere communi dixerunt: nom. hic et haec quis,
gen. huius quis, huic qui, acc. hunc et hanc quem, o quis, abl.
ab hoc et ab hac qui. Inde uenit ablatiuus exiens in bus, a quis
autem ablatiuus pluralis ab ablatiuo uenit qui exit in o, quomodo
in regula nominum ablatiuus, cum exierit in o, datiuum pluralem
in is mittit, ut a iusto iustis, a docto doctis, a perfecto
perfectis, a fortunato fortunatis. Ergo, ut superius dixi,
antiqui hic et haec quis dixerunt, et quomodo in nominibus hic et
haec similis, hic et haec agilis, hic et haec facilis, hic et
haec nobilis, sic in pronominibus hic et haec quis, abl. ab hoc
et ab hac qui. Inde Virgilius, cum de socia Camillae diceret, ait
«quicum partiri curas»,
id est «cum qua partiri curas».
13. Item sunt alia infinita quasi interrogativa: uter, et
declinatur nom. uter, gen. utrius, dat. utri, acc. utrum, uoc. o
uter, abl. ab utro et plur. nom. utri, gen. utrorum, dat. utris,
acc. utros, uoc. o utri, abl. ab utris.

14. Inde addita in compositione que syllaba facit uterque et
significat ambos, sed tamen singulari sono est et significatione
duali. Nam, cum dixit Virgilius
«constitit in digitos extemplo arrectus uterque»,
duo significati sunt, cum dixit uterque; cum autem dixit
arrectus, †uoluit expectare pluralitatem, ut sit plurale in
utrique†. Sed hoc interest, quia uterque, licet duo significet,
tamen solos duo; utrique autem duo significat, sed ut in singulis
multi sint: si dicam utrique exercitus, duo significo, sed in
singulis turbam intellegi uolo. Haec quidem distincta sunt, sed
iterum auctoritate confusa sunt. Nam cum ait Virgilius
«super utraque quassat
tempora»,
c onfudit: dicere enim debuit super utrumque tempus; loquebatur
enim de duobus temporibus tantum, cui utrique tempori
sufficiebat, ut diceret: utrumque quassat tempus.
15. Ergo, ut declinauimus masculinum pronomen, sic femininum
declinamus: nom. utra mulier, gen utrius mulieris, dat. utri
mulieri, acc. utram mulierem, uoc. o utra mulier, abl. ab [hac]
utra muliere et plur. nom. utrae mulieres, gen. utrarum mulierum,
dat. utris mulieribus, acc. utras mulieres, uoc. o utrae
mulieres, abl. ab utris mulieribus. Sic neutro nom. utrum
mancipium, gen. utrius mancipii, dat. utri mancipio, acc. utrum
mancipium, uoc. o utrum mancipium, abl. ab utro mancipio et plur.
nom. utra mancipia, gen. utrorum mancipiorum, dat. utris
mancipiis, acc. utra mancipia, uoc. o utra mancipia, abl. ab
[his] utris mancipiis.

16. Sic declinamus eius contrarium, quod est neuter: masculino
neuter, feminino neutra, neutro genere hoc neutrum mancipium.
Vnde usus iam arripuit ut dicamus generis neutri, cum dicere
debeamus generis neutrius, [p. 509 vol. V Keil] quomodo utrius.

17. Addita in compositione que syllaba declinatur pronomen ipsum
ad regulam supra dictam: in masculinis uterque, in femininis
utraque, in neutris utrumque; sic plurali in masculinis utrique,
in femininis utraeque, in neutris utraque mancipia.

18. Est et aliud pronomen: nom. ullus, gen. ullius, dat. ulli,
acc. ullum, uoc. o ulle, abl, ab ullo et plur. nom. ulli, gen.
ullorum, dat. ullis, acc. ullos, uoc. o ulli, abl. ab ullis;
femininum nom. ulla, gen. ullius, dat. ulli, acc. ullam, uoc. o
ulla, abl. ab ulla et plur. nom. ullae, gen. ullarum, dat. ullis,
acc. ullas, uoc. o ullae, abl. ab ullis, neutrum nom. ullum,
gen. ullius, dat. ulli, acc. ullum, uoc. o ullum, abl. ab ullo et
plur. nom. ulla, gen. ullorum, dat. ullis, acc. ulla, uoc. o
ulla, abl. ab ullis.

19. Ad hanc formam declinabis et nullus nulla nullum, sic et
alius, huius alius, huic alii, sic alter, huius alterius, huic
alteri, sic totus, huius totius, huic toti, sic solus, huius
solius, huic soli, sic unus, huius unius, huic uni, unde
Virgilius
«huic uni forsan potui succumbere culpae».
20. Sunt et qualitatis pronomina: hic et haec qualis, huius
qualis, genere communi; a genere autem neutro hoc quale, huius
qualis et plurali haec qualia, horum qualium.

21. Sunt et quantitatis, ut quantus, tantus, quanti, tanti,
declinantur ut iustus iusti; a feminino quanta, tanta,
declinantur ut iusta; a neutro quantum, tantum, declinantur ut
iustum.

22. Item pronomen numeri quotus, totus, <a> feminino quota, tota,
<a> neutro quotum, totum, plurali a masculino quoti, toti, a
feminino quotae, totae, a neutro quota iugera, quotorum
iugerorum.

23. Sunt relatiua, quae ad interrogantem referuntur, ut quis est?
respondetur is est, et declinatur a masculino nom. sing. is,
gen. eius, dat. ei, acc. eum, uoc. o is, abl. ab eo et plur. nom.
ei, gen. eorum, dat. eis, acc. eos, uoc. o ei, abl. ab eis, a
feminino nom. ea, gen. eius, dat. ei, acc. eam, uoc. o ea, abl.
ab ea, a neutro nom. id, gen. eius, dat. ei, acc. id, uoc. o id,
abl. ab eo.

24. Ergo cum loquimur de itinere, per id iter dicendum est, non
per eum iter, quia eum in accusatiuo casu masculini generis est;
plurali autem ea itinera, gen. eorum itinerum, dat. eis
itineribus, acc. ea itinera, uoc. o ea itinera, abl. ab eis
itineribus. Item per id templum, per id monstrum, per id tectum,
per id caput, non per eum, nisi in genere masculino tantum.

 {$ De uerbo$}  

1. Verba quattuor modis accipimus: primo modo, cum uerba pro
fallaciis accipimus, cum dicimus: uerba illi dedit, fefellit
illum, unde et Terentius dixit
«cui uerba dare difficile est»;
secundo modo uerba pro oratione dicimus: uerba fecisse Ciceronem
in curia; tertio modo uerba dicimus pro sententiis uulgaribus,
quae prouerbia dicuntur, ut Terentius dixit
«uerum illud uerbum uulgo est quod dici solet»;
quarto modo uerba dicimus haec quae percurrimus cum temporibus et
personis, ut clamo clamas clamat.
2. Hic et personae sunt tres, ut clamo ego, clamas tu, clamat
ille, et tempus est praesens; deinde plur. clamamus nos, clamatis
uos, clamant illi; tempore praeterito imperfecto clamabam ego,
clamabas tu, clamabat ille et plur. clamabamus nos, clamabatis
uos, clamabant illi; tempore praeterito perfecto clamaui ego,
clamasti tu, clamauit ille et plur. clamauimus nos, clamastis
uos, clamauerunt illi; tempore praeterito [p. 510 vol. V Keil]
plusquamperfecto, ubi significamus non solum nos aliquid
perfecisse, sed etiam dudum, et dicimus clamaueram ego,
clamaueras tu, clamauerat ille et plur. clamaueramus nos,
clamaueratis uos, clamauerant illi; tempore futuro clamabo ego,
clamabis tu, clamabit ille, et plur. clamabimus nos, clamabitis
uos, clamabunt illi. Hucusque de modo indicatiuo: totum hoc quod
diximus indicantis est.

3. Nunc de modo imperatiuo. Ideo autem dicitur imperatiuus, quia
sonum habet imperandi. Sed iste modus non habet primam personam,
quia nemo sibi imperat, sed ad secundam personam loquitur et ad
tertiam: numero singulari ad secundam clama, ad tertiam clamet,
et plur. ad secundam clamate, ad tertiam clament; futuro tempore
ad secundam clamato, ad tertiam similiter clamato. Sed quare
similiter facit in secunda et tertia. Est ratio; sed nunc
praetermittenda est, ne ad aliam rem transeamus; redeamus ad
pluralem: ad secundam clamatote, ad tertiam clamanto.

4. Nunc de modo optatiuo. Sic autem dicimus, quia optantis modo
loquitur, prima persona tempore praesenti utinam clamarem,
secunda utinam clamares, ad tertiam utinam clamaret, et plur. ad
primam personam utinam clamaremus, ad secundam utinam clamaretis,
ad tertiam utinam clamarent; praeterito tempore ad primam
personam utinam clamassem ego, ad secundam utinam clamasses tu,
ad tertiam utinam clamasset ille et plur. ad primam personam
utinam clamassemus nos, ad secundam personam utinam clamassetis
uos, ad tertiam personam utinam clamassent illi; futuro tempore
prima persona utinam clamem ego, secunda persona utinam clames
tu, tertia utinam clamet ille, plur. utinam clamemus, clametis,
clament.

5. Nunc de modo subiunctiuo. Ideo autem sic dicitur, quia eget
aliqua re, ut impleat sententiam suam, ut puta cum clamem clames
clamet: pendet hic sensus indigetque aliqua re, ut sententia
compleatur, ac si dicam: cum clamem, quare me tacere dicis? Inde
ergo coniunctiuus modus dictus est, quia ei coniungitur aliquid,
ut sententia locutionis plena sit. Ergo declinemus hunc modum, ut
superiores. Declinatur autem per personas tres: prima persona
praesentis temporis cum clamem, secunda cum clames, tertia cum
clamet, et plur. prima persona cum clamemus, secunda persona cum
clametis, tertia persona cum clament; praeterito tempore
imperfecto prima persona cum clamarem, secunda persona cum
clamares, tertia persona cum clamaret et plur. prima persona cum
clamaremus, secunda persona cum clamaretis, tertia persona cum
clamarent; praeterito tempore perfecto prima persona cum
clamauerim, secunda persona cum clamaueris, tertia persona cum
clamauerit et plur. cum clamauerimus, secunda persona cum
clamaueritis, tertia persona cum clamauerint; praeterito tempore
plusquamperfecto prima persona cum clamassem, secunda persona
clamasses, tertia persona clamasset et plur. prima persona cum
clamassemus, secunda persona cum clamassetis, tertia persona cum
clamassent; futuro tempore prima persona cum clamauero, secunda
persona cum clamaueris, tertia persona cum clamauerit et plur.
prima persona cum clamauerimus, secunda persona cum clamaueritis,
tertia persona cum clamauerint.

6. Nunc de modo infinito, qui ideo infinitus dicitur, quia
superiores definiunt personas primam, secundam et tertiam, hic
autem modus sine personis est et habet solum tempus praefinitum,
praesens praeteritum et futurum, ut puta clamare praesens est,
clamasse praeteritum, clamatum ire futurum. Ecce uides designare
tantum tempora, non personas: clamare enim et clamasse et
clamatum ire, nescitur persona, nisi uelis iungere et dicere:
clamare debet ille; tunc quasi fit finitum. Si autem non
subiungas ille uel ipse uel iste, fit, ut dicitur, infinitus
modus: nam et numero singulari uel plurali infinitus est. Cum
enim dico clamare clamasse, nec finitum est, utrum de uno an de
duobus dicam. Isti autem [p. 511 vol. V Keil] sunt modi, per quos
omnia uerba cursant.

7. Iam ad formam unius uerbi, quod cucurrimus, uerba cetera
similiter declinabis; clamo clamas clamat, amo amas amat, canto
cantas cantat, pulso pulsas pulsat, freno frenas frenat, armo
armas armat, impugno impugnas impugnat, capto captas captat, paro
paras parat, separo separas separat, accuso accusas accusat,
mando mandas mandat, grauo grauas grauat, lauo lauas lauat,
genero generas generat, creo creas creat, ligo ligas ligat,
alligo alligas alligat, sacrifico sacrificas sacrificat, cito
citas citat, uulnero uulneras uulnerat, macero maceras macerat,
lacero laceras lacerat, aro aras arat, calco calcas calcat,
memoro memoras memorat, calcio calcias calciat, lanio lanias
laniat, inuestigo inuestigas inuestigat, uallo uallas uallat,
domo domas domat, circumuallo circumuallas circumuallat, curuo
curuas curuat, medico medicas medicat, consulto consultas
consultat, intimo intimas intimat, insinuo insinuas insinuat,
frequento frequentas frequentat, celebro celebras celebrat,
ministro ministras ministrat, palpo palpas palpat, socio socias
sociat, muto mutas mutat, postulo postulas postulat, quasso
quassas quassat, denso densas densat, eneruo eneruas eneruat,
euiscero euisceras euiscerat, uerbero uerberas uerberat, macto
mactas mactat, fugo fugas fugat, elimino eliminas eliminat, celo
celas celat, signo signas signat, sono sonas sonat, uentilo
uentilas uentilat, contristo contristas contristat, sereno
serenas serenat et alia.

8. Istis omnibus adicitur r littera, et fiunt passiua, ut amor
amaris amatur, pulsor pulsaris pulsatur, secor secaris secatur,
curor curaris curatur. Sic omnia percurris per illos modos, quos
superius diximus, indicatiuum imperatiuum optatiuum coniunctiuum
infinitum.

9. Sane ex hoc sono, quo uerba actiua ordinauimus, id est quibus
nos agere aliquid significamus, sunt similes soni, sed ad uerba
pertinent neutralia. Sed ne te commoueat, quare dicuntur
neutralia, haec ratio est, quia nec agunt aliquid nec patiuntur,
ut est sto iaceo cubo sedeo: haec in nulla actione sunt, in nulla
passione.

10. Sunt alia neutralia abusu dicta, quae habent actionem, sed
passionem nullam [ut certo habet actionem, sed non dicimus
certor], ut curro. Ex quo sono multa sunt, quae cum in o exeunt,
or non admittunt, ut haec uerba, pugno pugnas pugnat, bello
bellas bellat, ceno cenas cenat, nato natas natat, ambulo ambulas
ambulat, nauigo nauigas nauigat, commeo commeas commeat, aestuo
aestuas aestuat, regno regnas regnat, gelo gelas gelat, dico
dicas dicat, exulo exulas exulat, sacrifico sacrificas
sacrificat, cachinno cachinnas cachinnat.

11. Haec omnia primae coniugationis sunt, quae secundam personam
[horum omnium verborum] in as syllabam mittunt, ut canto cantas,
pulso pulsas, freno frenas, impugno impugnas, armo armas, salto
saltas, curuo curuas, pugno pugnas. Ergo audisti primam
coniugationem, scire debes secundam uerbi personam per as
syllabam exire.

12. Nam inde dicitur coniugatio, quod sibi ad unum sonum multa
coniungat. Has coniugationes Graeci syzygias dicunt. Sic et
similia uel ad hanc formam inuenta percurres.

13. De secunda coniugatione. Secunda autem coniugatio est quae in
secunda similiter persona quaeritur et exit per es, ut teneo
tenes, praebeo praebes, moneo mones, [p. 512 vol. V Keil] deleo
deles, tergeo terges, arceo arces, egeo eges, terreo terres,
mulceo mulces, impleo imples, compleo comples, repleo reples,
suppleo supples, mordeo mordes, spondeo spondes et alia.

14. Et his adicitur r littera et fiunt passiua: teneor teneris,
mordeor morderis, arceor arceris, mulceor muiceris, impleor
impleris. Declinabis haec passiua per modos et tempora et
personas: per modos, ut dixi, indicatiuum, imperatiuum,
[promissiuum], optatiuum, coniunctiuum, infinitum, hoc est quod
dixi per modos; per tempora autem, id est per praesentia,
praeterita uel futura; personas autem dixi primam, secundam et
tertiam, ut teneor teneris tenetur, pluraliter tenemur tenemini
tenentur. Sicut dixi obseruabis.

15. Sed quomodo, ut superius dixi, prima coniugatio, quae exit in
as, ut amo amas, capit et uerba neutralia, ut certo certas, nato
natas, in quibus r littera non admittitur (nec enim dicimus
certor nator), sic in hac coniugatione secunda, quae exit in eo
es, ut moneo mones, doceo doces, sunt multa quae non admittunt r
litteram in prima persona, ut algeo alges, scateo scates: algeor
enim non est Latinum: sic ferueo ferues, torpeo torpes, pendeo
pendes, inuideo inuides, quamquam Horatius [poeta] dixit
inuideor, sed hoc noua usurpatione: sic emineo emines; nec <enim>
dicimus emineor.

16. Hae duae coniugationes, prima et secunda, quas diximus exire
in as et in es, ut amo amas, moneo mones, futurum semper tempus
in bo syllabam mittunt, ut amabo monebo.

17. Sic seruabis ubicumque, ut futurum tempus in bo syllabam
mittas, quia sunt aliae duae coniugationes, quae futurum tempus
in am syllabam mittunt, non in bo, et uocantur ipsae
coniugationes tertia correpta et tertia producta.

18. Tertia correpta est quae imperatiuum modum in e correptam
mittit, ut scribe, tolle, carpe, occide, sere, lege. Ergo uidisti
imperatiuum sic exire, tertia coniugatio est correpta, quae
semper futurum tempus in am mittit, numquam in bo, ut scribam,
legam, tollam, carpam, quia Latinum non est, si dixeris scribebo,
legebo, tollebo, carpebo.

19. Tertia similiter coniugatio producta ex eodem imperatiuo modo
colligitur: cum enim imperatiuus modus exit in i litteram,
tertia coniugatio producta est, ut audi, nutri, senti, muni,
sarci, leni et alia. Similiter etiam haec futurum tempus in am
mittunt, ut muniam, leniam, nutriam, audiam.

20. Sed tertia correpta infinito modo e correptam habet ante
nouissimam syllabam, ut legere, tollere, carpere, scribere;
tertia uero producta infinito modo i habet ante nouissimam
syllabam, quae i producitur, ut munire, lenire, audire, sarcire,
sentire, uenire.

21. Vnde in omnibus uerbis hae coniugationes obseruantur, quae
exeunt in as, in es, in is: quae exeunt in as et in es, futurum
tempus in bo mittunt, ut saepius dixi; quae autem in is exeunt,
futurum tempus in am mittunt, numquam in bo, nisi auctoritate
praesumpta: nam ars hoc prohibet.

22. Sed aliqua uerba ponimus tertiae coniugationis correptae, ex
quibus et alia consequaris. Sunt autem haec: lego, tollo, erigo,
carpo, cognosco, capio, fugio, mergo, sero, arguo, accipio, pono,
sumo, ascendo, expono, incipio.

23. Haec accipiunt r litteram et faciunt passiua uerba: legor,
carpor, capior et cetera.

24. Sub hac forma sunt [p. 513 vol. V Keil] neutralia, quae non
accipiunt r litteram, ut cado (non enim dicimus cador), item ruo
(neque enim dicimus ruor), facio (neque enim dicimus facior),
item fulgesco, mitesco, feruesco, algesco, torpesco, concresco,
nigresco: haec omnia r litteram non habent et dicuntur neutralia
[uerba inchoatiua, quae exeunt in sco]. Ergo neutralia memineris
numquam admittere r litteram.

25. Remanent duo alia uerba, quae communia dicuntur et
deponentia.

26. Sed communia ideo dicuntur, quia communiter simul tenent sub
uno sono actiuum et passiuum, quo modo in nominibus genus commune
dicitur quod et masculinum tenet et femininum sub uno sono, ut
sacerdos uel homo, hic et haec sacerdos facit, hic et haec homo.

27. Sic et haec uerba dicuntur communia et numquam deponunt r
litteram, ne non sint Latina, ut osculor: si tollas r litteram et
dicas osculo, non est Latinum. Et dicimus, cum agimus, osculor
te; dum autem patimur et ab alio afficimur, dicimus osculor a te.
Sic criminor, non crimino: cum actionem significamus, id est cum
crimen obicimus, criminor te dicimus; cum autem crimen nobis
obicitur, criminor a te dicimus, id est crimen a te audio, et est
significatio passiua.

28. Declinantur autem haec uerba, ut superiora, per modos,
tempora, personas.

29. Tempore praesenti sing. criminor, criminaris, criminatur <et>
plur. criminamur, criminamini, criminantur; praeterito
imperfecto sing. criminabar, criminabaris, criminabatur et plur.
criminabamur, criminabamini, criminabantur; praeterito perfecto
sing. criminatus sum, criminatus es, criminatus est et plur.
criminati sumus, criminati estis, criminati sunt; praeterito
plusquamperfecto sing. criminatus eram, criminatus eras,
criminatus erat et plur. criminati eramus, criminati eratis,
criminati erant; futuro sing. criminabor, criminaberis,
criminabitur et plur. criminabimur, criminabimini, criminabuntur.

30. Imperatiuus autem modus semper in his uerbis in re exit, ut
dicas criminare illum, id est crimen illi ingere.

31. Optatiuo modo sic: sing. utinam criminarer, criminareris,
criminaretur et plur. criminaremur, criminaremini, criminarentur;
praeterito perfecto sing. utinam criminatus essem, criminatus
esses, criminatus esset et plur. criminati essemus, criminati
essetis, criminati essent; futuro sing. utinam criminer,
crimineris, criminetur et plur. criminemur, criminemini,
criminentur.

32. Coniunctiuo modo sing. cum criminer, crimineris, criminetur
et plur. criminemur, criminemini, criminentur; praeterito
imperfecto cum criminarer, criminareris, criminaretur et plur.
criminaremur, criminaremini, criminarentur; praeterito perfecto
sing. cum criminatus sim, criminatus sis, criminatus sit et plur.
criminati simus, criminati sitis, criminati sint; praeterito
plusquamperfecto sing. cum criminatus essem, criminatus esses,
criminatus esset et plur. criminati essemus, criminati essetis,
criminati essent; tempore futuro cum criminatus ero, criminatus
eris, criminatus erit et plur. criminati erimus, criminatus
eritis, criminati erunt.

33. Modo infinito, quem diximus nullas significari personis,
facit in praesenti criminari, in praeterito criminatum esse, in
futuro criminatum iri.

34. Ad hanc formam communia uerba declinabis. Percurres sic
hortor, osculor, ludificor, iaculor, tutor consolor, scrutor,
moror, feneror, amplector, amplexor, execror, furor, unde est
furor furaris furatur, comitor, recordor, reminiscor, percontor,
minor, gestor, piscor, odoror, aucupor, uenor, contemplor,
speculor, sector, ueneror, dignor, precor, misereor, uador (id
est fidem dico), calumnior et alia.

35. Numquam deponunt r litteram; nam, si deponunt, Latina non
sunt: quis enim dicat reminisco aut recordo uel preco uel digno
uel secto? Ergo memineris haec semper [p. 514 vol. V Keil] cum r
littera enuntiare.

36. Restat uerbum deponens, quod ideo dicitur, quia deponit
aliquid de quantitate communis uerbi. Nam cum participia quattuor
habeat uerbum commune, praesens criminans, futurum criminaturus,
praeteritum criminatus, futurum iterum a passiua significatione
criminandus, hoc non habet uerbum deponens et ideo dicitur
deponens, quia deponit unum participium futuri temporis a uerbo
passiuo, quod exit in dus syllabam, ut puta opinor uel minor
uerba sunt deponentia: uenitur ad participium praesentis temporis
et facit minans, futuro tempore facit minaturus, praeterito
facit minatus; futuro a significatione passiua non facit
minandus. Sic opinans, opinaturus, opinatus, opinandus non facit;
uel si dicas moriens, moriturus, mortuus, non facit moriendus,
quia Latinum non est.

37. Ergo et hoc deponens uerbum sic percurritur per modos et
tempora et personas.

38. Quomodo supra dictum commune uerbum non deposita r littera
Latinum est, deposita autem Latinum non est, sic etiam
deponentia, cum perdiderint r litteram, Latina non sunt.

39. Subicio itaque nunc pauca uerba deponentia, cetera usus
lectionis docebit. Sunt autem opinor, minor, grator et gratulor,
arbitror, gratificor, auspicor, misereor, lenocinor, meditor,
luctor, conor, suffragor, uescor, laetor, morior, stomachor,
orior, hariolor, argutor, paciscor, complector, aduersor, angor,
queror (a significatione querelae), machinor, ratiocinor,
argumentor, blandior, fabulor, nitor, labor (a significatione
lapsus), uagor, rusticor, contionor (id est ad populum loquor),
moechor, iucundor, uociferor, nanciscor (quod est inuenio),
suspicor et alia.

40. <Haec> memineris, ut iam dixi, cum r littera enuntiare: nam
nemo dicit blandio aut pacisco. Sic haec omnia declinantur ad
formam declinationis uerbi communis quod dixi, criminor.

41. Tractauimus ergo uerba actiua, quae ideo dicuntur ab agendo.

42. Tractauimus neutralia, quae ideo tale nomen accipiunt, quod
nec agunt aliquid nec patiuntur, ut diximus sto, iaceo, sedeo,
cubo et talia.

43. Tractauimus etiam alia neutralia, quae agunt aliquid, sed non
patiuntur, et quasi semineutralia dicuntur, ut nato, curro, aut
patiuntur et non agunt, ut uapulo, pendeo, sudo, algeo, aestuo,
febrio, ferueo, somnio, meridio, rigeo, frigeo, tumeo, langueo,
oleo, tepeo, rubeo, fulgeo, stupeo et talia.

44. In his omnibus, tam in his, quae nequaquam aliquid agunt nec
patiuntur, quam etiam in his, quae agunt nec patiuntur, quam in
his, quae patiuntur aliquid nec tamen agunt, numquam his r
littera adicitur: nam incipiunt non esse Latina.

45. Tractauimus item communia et exposuimus, unde communia
dicuntur, quia actionem in se tenent et passionem.

46. Tractauimus deponentia et exposuimus quare deponentia
dicuntur, quia deponunt futuri temporis participium a
significatione passiua, quod exit in dus, quia moriendus,
gloriandus, blandiendus et alia, quae ueniunt a deponentibus
uerbis, non dicimus.

47. Sane artium scriptores adiecerunt aliam uerbi speciem, quam
uocauerunt neutropassiuam, Sed hoc nouellum genus uerbi euphonia
inuenit et in paucis est uerbis, ut gaudeo. Quoniam durum erat ut
diceremus praeterito [p. 515 vol. V Keil] tempore gausi,
mutauerunt illi sonum de praeterito tempore passiui uerbi: gaudeo
gauisus sum, sic audeo ausus sum, soleo solitus sum, sic fido
fisus sum. Sed huius noui generis perpauca sunt uerba.

48. Sunt et alia quaedam pauca uerba, quae impersonalia dicuntur
et exeunt per syllabas, et et tur, ut pudet, taedet, decet,
libet, piget, miseret, paenitet, paret, liquet; et inde dicuntur
impersonalia, quia carent personis duabus, prima et secunda, et
solam habent tertiam personam. Nam nec pudeo pudes dicimus, nec
deceo deces, nec libeo libes, nec pigeo piges, nec misereo
miseres, nec paeniteo paenites, nec pareo pares, nec liqueo
liques.

49. Scias autem paret et liquet hoc significare quod dicimus
manifestum est, ut si dicas et si paret hoc te dixisse, iniuriam
fecisti; hoc significat et liquet, id est manifestum est. Taedet
autem taedio est significat, quomodo piget quasi pigritiam
significat; nam cum dicimus: piget me fecisse, hoc est dicere non
surgit meus animus probare quod feci.

50. Haec autem omnia uerba sic declinantur: pudet me, piget me,
miseret me, paenitet me, praeter haec, libet, licet, liquet,
paret: his enim datiuum iungimus casum, ut libet mihi, licet
mihi, paret mihi, liquet mihi.

51. Altera uero species, quae in tur exit, et ipsa impersonalium
uerborum est, ut itur, curritur, pugnatur, certatur. Primam et
secundam personam non habent: nam nec eor iris, nec curror
curreris, nec pugnor pugnaris, nec certor certaris <dicitur>.

52. Et declinantur haec uerba itur a me a te ab illo, <curritur a
me a te ab illo>, pugnatur a me a te ab illo, certatur a me a te
ab illo; sic in praeterito imperfecto ibatur a me a te ab illo,
currebatur a me a te ab illo, pugnabatur a me a te ab illo; sic
in praeterito perfecto itum est a me a te ab illo, cursum est a
me a te ab illo, certatum est a me a te ab illo, pugnatum est a
me a te ab illo; sic in praeterito plusquamperfecto itum erat a
me a te ab illo, cursum erat a me a te ab illo, pugnatum erat a
me a te ab illo, certatum erat a me a te ab illo; sic in futuro
tempore ibitur a me a te ab illo, curretur a me a te ab illo,
certabitur a me a te ab illo, pugnabitur a me a te ab illo; sic
plurali a nobis a uobis ab illis.

53. Imperatiuo modo eatur a me a te ab illo a nobis a uobis ab
illis.

54. Modo optatiuo <tempore praesenti> utinam iretur a me a te ab
illo a nobis a uobis ab illis; praeterito perfecto uel
plusquamperfecto utinam itum esset a me a te ab illo a nobis a
uobis ab illis; futuro tempore utinam eatur a me a te ab illo a
nobis a uobis ab illis.

55. Modo coniunctiuo tempore praesenti cum curratur a me a te ab
illo a nobis a uobis ab illis; praeterito imperfecto cum
curreretur a me a te ab illo a nobis a uobis ab illis; praeterito
perfecto cum cursum sit a me a te ab illo a nobis a uobis ab
illis; praeterito plusquamperfecto cum cursum esset uel fuisset a
me a te ab illo a nobis a uobis ab illis; futuro cum curretur a
me a te ab illo a nobis a uobis ab illis et alio futuro cum
cursum erit uel fuerit a me a te ab illo a nobis a uobis ab
illis.

56. Modo infinito <tempore praesenti> curri debet a me a te ab
illo a nobis a uobis ab illis; praeterito tempore cursum esse
debuit a me a te ab illo a nobis a uobis ab illis; tempore futuro
cursum iri debet a me a te ab illo a nobis a uobis ab illis.

57. Sunt et alia uerba, quae inchoatiua dicuntur. Haec subita
affectione nascuntur et exeunt in sco syllabam, ut <ab> ardeo
ardesco, a caleo calesco, [p. 516 vol. V Keil] a candeo candesco,
a labo labasco, a tepeo tepesco, a ferueo feruesco, a uireo
uiresco, ab algeo algesco, a dormio dormisco et talia.

58. Haec omnia praeteritum tempus non habent nec putes. ferui aet
calui facere: non calesco uel feruesco calui fecit uel ferui,
sed a ferueo ferui, a caleo calui; nam calescui, feruescui et
uirescui Latina non sunt. Et ideo inchoatiua dicuntur praeteritum
tempus non habere, quia quae inchoamus adhuc perfecta non sunt.

59. Et omnia quae dixi in sco exire semper neutralia sunt nec
accipiunt r litteram. Et ideo admonui esse neutralia, ne te
perturbet esse quaedam uerba in scor exeuntia et tamen admittere
praeteritum tempus, ut obliuiscor oblitus sum, paciscor pactus
sum, adipiscor adeptus sum: et iam haec, dum neutralia sunt, nec
inchoativa sunt, in quibus diximus praeterita tempora cessare.

60. Sunt alia quae frequentatiua dicuntur, quibus aliquid
frequentius factum significatur, ut a dicto dictito, a lego
lectito, a scribo scriptito, a clamo clamito, a cio cito, quod
significat frequenter uoco, unde nunc aliquos uoce praeconis
citatos dicimus, id est frequenter uocatos, et alia.

61. Sunt et alia perparua, quae desideratiua dicuntur, ut esurio,
id est edere desidero, parturio, parere desidero, et, ut dictum
est a Cicerone de philosophis, morturiunt, <id est> mori
desiderant. Sed haec, ut dixi, parua sunt, quae in sonum
Latinitatis introducta sunt.

 {$ De participiis$}  

1. Haec pars orationis et a uerbo accipit partem et a nomine. Nam
inde participium dicitur. Exit autem haec pars orationis in
praesenti tempore in ens et in ans syllabas, ut legens, amans,
futuro tempore in rus, ut legens lecturus, amans amaturus, in
praeterito lectus, amatus, futuro a significatione passiua
legendus, amandus. Vides hanc partem orationis ire per tempora:
omnia haec a uerbo mutuatur (nam uerbo conueniunt tempora). Quod
autem declinatur per casus, hoc a nomine mutuatur (nam declinatio
casualis ad nomen pertinet), ut hic legens, huius legentis, huic
legenti, hunc legentem, o legens, ab hoc legente. Ergo, quod
haec pars orationis uel per tempora uel per casus currit,
participium uocatur, quod partem capiat nominis, partem uerbi.

2. Non laboriosa pars est orationis, sed intellectu facilis. Nam
praesenti tempore exit in ans et in ens, ut amans, legens, futuro
ab agendi significatione in rus, ut amaturus, lecturus; a
patiendi significatione in tus et in dus, ut amatus, lectus,
amandus, legendus. Sane ipsum praeteritum tempus tribus syllabis
terminatur in tus, ut scriptus, lectus, in sus, ut occisus,
uisus, in xus, ut fixus; plus non inuenies. Ergo, ut diximus,
praesens in ens et in ans, futurum in rus, praeteritum in tus,
sus, xus, futurum <a passiua significatione> semper in dus.

3. Sunt sane nomina quae sono participia putantur, sed nomina
sunt. Participia enim illa sunt quae a uerbis ueniunt, ut a lego
legens lecturus lectus legendus; tunicatus et galeatus et
clipeatus et tropaeatus nomina sunt, non participia, quia non a
uerbis ueniunt.

4. Est unum participium praeteriti temporis in omni Latino
sermone quod in formam nominis uel declinationem conuersum est,
ut est mortuus. Est enim ab eo quod est morior, et participium
praeteriti temporis in tus exire debuit per unum u, non per duo.
Nam ubi geminata u littera in nominatiuo est, nomen est, non
participium, ut fatuus, ingenuus, arduus, carduus, exiguus,
beluus, ut Cicero dixit, Inuus et talia. Contra regulam
participiorum mortuus putatur esse participium, sed in uim
regulamque nominis conuersum est. Restat ut de aduerbio dicamus

 {$ De adverbiis$}  

1. Aduerbium ideo dictum est, quia adhaeret uerbo, nec potest
uerbi uis significantius sonare, nisi iungatur aduerbium, ut puta
uerbum est dico, nauigo, ualeo, curro et talia: haec non plena
significationis sunt, nisi adiciantur aduerbia, ut bene, male,
docte, feliciter, ut bene dicit, imperite dicit, prospere
nauigat, infeliciter nauigat, integre ualet, debiliter ualet,
agiliter currit, tardius currit. Vides quia uerborum plena
significatio esse non potest, nisi fuerint aduerbia coniuncta.

2. Sic alia aduerbia iunguntur ad explendam uerbi
significationem, ut sunt locorum aduerbia, temporum aduerbia, ut
hic dico, hic habito, intro eo, intus sum, foras eo, foris sum,
hinc nauigo; sic de tempore cras nauigo, hodie nauigo et talia,
quae in aliis artibus late dicta sunt et intellectu plana sunt.
Ideo haec ponere nolui, quia ad discendi fastidium breuitas
opportuna est.

3. Sane in aduerbiis haec obseruare debemus: quando in e exeant,
quando in ter syllabam, hoc ablatiuus casus docet; nam quando
ablatiuus exit in o, aduerbium in e mittit, ut a docto docte, a
iusto iuste, a perfecto perfecte, a pio pie, a ualido ualide, a
fortunato fortunate, a magno magne, ab amplo ample, a minimo
minime et talia. Quando autem in ter syllabam exit aduerbium,
similiter, ut dixi, ablatiuus docet: ab agili agiliter, ab humili
humiliter, a nobili nobiliter, ab acri acriter, a forti
fortiter, a leui leuiter, a graui grauiter, a iugi iugiter.

4. Sed sunt quaedam quae, cum aspere sonarent, dimissa sunt nec
ad hanc regulam tractanda sunt, ut a miti mititer non dicimus, a
tristi tristiter non dicimus. Alia, ne aspere sonarent,
perdiderunt ante ultimam syllabam, ut a sapienti sapienter, non
sapientiter, a prudenti prudenter, non prudentiter, a praestanti
praestanter, [p. 517 vol. V Keil] non praestantiter. Sic ergo
obseruemus ut euphoniam applicemus ad regulam.

5. Ad euphoniam redeamus. Nam euphonia, id est suauitas bene
sonandi, admissa est ad Latinum sermonem, ut aspera temperet; et
ab arte et ratione recessum est, ubi asperitas offendebat
auditum; sic Cicero ait «impe<t>ratum est a ratione ut peccare
suauitatis causa liceret». Sed tamen in paucis admissa euphonia
est. Nam ratio locuples est et iuris latissimi.

6. Sane contra has regulas auctoritas ausa est et in paucis
praesumpsit, ut diceret Cicero humaniter, cum humane dicere
debuit, et Terentius
«uitam parce ac duriter
agebat»
pro dure. Sed tamen ipsi auctores modestius et cum quodam pudore
contra regulam pauca praesumpserunt. Nam et falso dixerunt pro
false et necessario pro necessarie et sedulo pro sedule et raro
pro rare et crebro pro crebre et tuto pro tute; sic et alia tamen
pauca non licenter, sed uerecunde usurpata.
7. Sane sunt aduerbia et per alias syllabas exeuntia: a fundo
funditus, a caelo caelitus, a radice radicitus, a penetralibus
locis penitus, a stirpe stirpitus; item in im, a uico uicatim, ab
ostio ostiatim, a uiris uiritim: item a nimio nimis, ut
«ne quid nimis»;
exeunt in ens, ut recens, id est recenti tempore, ut Virgilius
«sole recens orto»,
id est recenti tempore. Ergo haec omnia aduerbia sunt.
8. Sane differentia inter intro et intus haec est: intro in motu
est, intus in situ, ut intro eo, intus sum (eo enim motus est,
sum situs est).

9. Est etiam quaedam obscuritas in aduerbiis secundo, tertio,
quarto, quinto, sexto et secundum tertium, quartum, quintum,
sextum, ut puta secundo factus est consul et secundum fuit
consul. Secundo autem ad ordinem pertinet, secundum ad numerum:
ut puta cum dico: secundo factus est consul: <pertinet>, ut dixi,
ad ordinem, quod primo alter factus sit et sic alter secundo;
cum autem dicimus secundum consul uel tertium uel quartum uel
quintum uel sextum, ad numerum pertinet, quod sexies fuerit
consul. Inde Cicero de Mario sic ait: «sextum consul», id est qui
sex consulatus meruit, et «septimum consul», quod est septies
consulatum meruit. Hoc Varro distinxit in libris numerorum.

10 . Cetera iam plana sunt in aduerbiis et ex quibusuis artibus
intellectu facilia.

 {$ item de adverbiis$}  

1. Aduerbium est pars orationis quae adiecta uerbo
significationem eius explanat atque implet, ut scribo bene, lego
optime.

2. Aduerbio accidunt significatio, figura, gradus.

3. Aduerbia aut a se nascuntur, ut heri, nuper, aut ab aliis
transeunt, ut docte, sapienter ab eo quod est doctus et sapiens.

4. Aduerbiorum significationes sunt multae. Sunt enim aut
temporis, ut heri, nuper, aut personae, ut mecum, tecum, aut
loci, ut hic istic. [p. 518 vol. V Keil]

5. Sed aduerbia loci alia sunt interrogatiua, unde, ub, quo, alia
responsiua, illinc, hinc, illo. Sunt duplicis formae, ut intus,
intro, foris, foras, quorum obseruatio talis est: foris et intus
in loco, ut intus est, fuit, futurus est, intus erat, fuerat,
futurus erat, foris erat, fuerat, futurus erat, e loco, <ut>
intus uenio, foris uenio; foras autem et intro ad locum
significant, ut foras eo, foras uenio, intro eo, intro uenio,
foras ieram, intro ieram. Haec quattuor modis figurantur: per
locum, ad locum, in loco, e loco; per locum, ut
«hac iter Elisium nobis»;
ad locum, ut
«huc ades o Galatea»;
in loco, <ut>
«hic et Naricii posuerunt moenia Locri»;
e loco, <ut> «hinc me digressum uestris deus appulit oris».
Sunt quae pariter in loco significant et de loco, ut intus sum,
intus uenio. Sunt quae in locum et in loco et e loco, ut penitus
eo, sum, uenio.
6. Sunt aduerbia significationem numeri habentia, ut semel, bis,
ter, demonstrationis, ut en, ecce, adfirmationis, ut quidni,
quippe, hortationis, ut eia, interrogationis, ut cur, quare,
nempe, similitudinis, ut sic, quasi, comparationis uel
praelationis, ut magis, potius, dubitandi, ut fortasse, adnuendi,
ut plane, sane, discretionis, ut seorsum, segregatim, optandi,
ut utinam, uocandi, ut heus, respondendi, ut heu, denegandi, ut
nequaquam, frustra, iurandi, ut edepol, ecastor, prohibendi, ut
ne, negandi, ut non, haud, minime, congregandi, ut una, simul,
ordinandi, ut deinde, denique, mirandi, ut papae, laudandi, ut
euge, exclamandi, ut pro, dolendi, ut ei, laetandi, ut uaha,
ingemescendi, ut ei, em.

7. Sed haec quae animi affectum significant, a multis
interiectiones dicuntur, qui interiectionem separatam ab aduerbio
et partem orationis aliquam idcirco uolunt, quia aduerbii
proprium est quod uerbo adiungi potest. Graeci autem
interiectionem ab aduerbio non separant, propterea quia motus
animi qualitati adsignant et haec omnia sub genere qualitatis
putant aduerbia.

8. Sunt aduerbia quantitatis, ut longe, alte, qualitatis, ut
bene, male.

9. Aduerbia non solum ab appellationibus transeunt, hoc est a
nominibus appellatiuis, ut a pulchro pulchre, sed <etiam> a
propriis, <ut> Tullius Tulliane, a pronominibus etiam, ut a meo
tuo meatim tuatim, a uerbis quoque, ut curro cursim.
Deprehenduntur et ex utroque, ut pedetemptim a pede et a tempto,
id est a nomine simul et uerbo. Sunt etiam aduerbia, quae utrum a
nomine transeant an a uerbo incertum est, ut furtim (incertum
est enim an a fure, quod nomen est, transeat, an a uerbo furor
furaris). A participiis quidam nolunt, sed inueniuntur, ut a
docente docenter.

10. A nominibus tracta aduerbia sex modis terminantur, aut in e,
ut docte, pulchre, honeste, aut in r, ut uelociter, aut in m, ut
ubertim, singillatim, aut in us, ut radicitus, mordicus, aut in
u, ut noctu, diu, aut in i, ut domi, humi, uesperi.

11. Aduerbia qualitatis in e litteram exeuntia produci debent.
Haec tamen dissentiunt, quae aut in comparatiuo aut in
superlatiuo gradu uacillant, ut bene, male, aut quae ab
appellatione [p. 519 vol. V Keil] non transeunt, ut impune,
saepe.

12. Ceterum facile et difficile, quae ut aduerbia ponuntur,
nomina sunt, ex quibus haec nascuntur aduerbia, faciliter et
difficiliter, sed usus haec quasi aduerbia uindicauit.

13. Quaecumque nomina qualitatis fuerint aut quantitatis, ea, si
datiuo singulari o littera terminantur, aduerbia in e productam
mittunt, ut iusto, iuste. Sed haec ueteres indifferenter
posuerunt, ut humaniter duriter.

14. Quaecumque autem i littera terminantur, in ter syllabam
mittunt, ut agili, nobili, audaci, difficili, agiliter,
nobiliter, audaciter, difficiliter, sed ex his quaedam per
syncopen euphoniae causa dicimus, ut audacter, difficulter,
sapienter, constanter.

15. Sunt aduerbia communia cum aliis partibus orationis.
Nominibus sunt communia, ut ait Salustius «falso queritur de
natura sua genus humanum» pro false; Virgilius
«et pede terram
crebra ferit»
et
«multa Iouem manibus supplex orasse supinis»;
coniunctioni: ut, quando aduerbium est, plura significat:
similitudinem sic:
«ut quondam Creta fertur labyrinthus in alta»;
tempus sic:
«ut regem aequaeuum»
et
«ut uidi, ut perii, ut me malus»;
qualitatem, ut
«Troianas ut opes et lamentabile regnum»;
quantitatem, ut
«quibus Hector ab oris
expectate uenis? ut †et quante†»;
coniunctionem autem significat sic:
«ut faciem mutatus et ora Cupido
pro dulci Ascanio»;
praepositioni, ut pro.
16. Sed figura in aduerbiis aut simplex est, ut docte, prudenter,
aut composita, ut indocte, imprudenter.

17. Gradus aduerbiis accidunt, quotiens appellationes unde
transeunt comparantur, ut docte doctius doctissime. Recipiunt et
diminutionem, ut meliuscule. Quamquam comparationem recipiunt et
quae a se nascuntur, ut nuper nuperrime.

18. Aduerbiis omnibus praepositio separatim adici non debet,
quamquam lectum sit abhinc apud Terentium
«interea mulier quaedam abhinc triennium»,
et apud Virgilium
«exinde per amplum
mittimur Elisium»
et dehinc, ut
«dehinc <ubi> libera colla»
et
«deinde feraces
plantae inmittuntur».
Quae omnia, et si qua alia sunt similia, ut proinde, placuit
contra regulam accentuum proferri, ne separatim additae
praepositiones uideantur aduerbiis.
 [p. 520 vol. V Keil] {$ De coniunctione$}  

1. Coniunctio est pars orationis nectens ordinansque sententiam.

2. Coniunctioni accidunt figura ordo potestas.

3. Figura est qua apparet si figura simplex sit, <ut quidem, an
composita>, ut equidem.

4. Ordo quo apparet, quae praeponi tantum possit, ut nam, quae
subiungi, ut que, quae praeponi et subiungi, ut et.

5. Potestas coniunctionum in quinque species diuiditur. Sunt enim
copulatiuae, disiunctiuae, expletiuae, causales et rationales;
copulatiuae: et, que, ac, ast, at, atque, quoque; disiunctiuae:
aut, ue, uel, ne, nec, neque, neue, an, utrum; expletiuae:
quidem, equidem, autem, tamen, porro, uidelicet, proinde,
denique, utique; causales: si, etsi, tametsi, etiamsi, siquidem,
quando, quandoquidem, quin, quinetiam, sin, sin etiam, quamquam,
quamuis, sin autem, seu, siue, nam, namque, nisi, nisi si, enim,
etenim, sed, ut, praeterea, interea, [p. 521 vol. V Keil],
quamobrem, quare, praesertim, item, itemque, ceterum, alioquin;
rationales: ita, itaque, enim, enimuero, quia, quapropter,
quippe, quoniam, quoniamquidem, ergo, igitur, ideo, idcirco,
scilicet, propterea.

6. Ex his et copulatiua coniunctio multa significat. Saepe etiam
transit in alteras species potestatis: modo in expletiuam, ut
«et quae tanta fuit Romam tibi causa uidendi?»;
modo in disiunctiuam, ut
«et quisquam numen Iunonis adorat
praetera aut supplex aris imponit honorem»;
modo pro causali ponitur, ut
«et claro siluas cernes aquilone mouer)»
pro nam claro siluas cernes aquilone moueri;
<modo pro aduerbio accipitur adfirmandi>, ut
«quorum Iphitus aeuo
iam grauior Pelias et uulnere tardus Vlixi»
pro etiam uulnere tardus; modo pro aduerbio accipitur ordinandi,
ut
«corpusque lauant frigentis et ungunt»
pro inde ungunt; modo pro qualitatis uel quantitatis, ut
«timeo Danaos et dona ferentis»
pro maxime
7. Item aut coniunctio multa significat: modo enim pro aduerbio
discretionis accipitur, ut
«ante urbem pueri et primaeuo flore iuuentus
aut acris tendunt arcus aut lenta lacertis
spicula contorquent»
et
«aut uersi terga dedere
aut ipso portae»
modo pro temporis, ut
«candentis uaccae media <inter> cornua fundit
aut ante ora deum pinguis spatiatur ad aras»,
id est nunc ante ora deum pinguis spatiatur ad aras; <et>
«aut agmina curru
proterit aut raptas fugientibus ingerit hastas».
8. Figurae coniunctionum duae sunt, simplex, ut nam, composita,
ut namque.

9. Ordo coniunctionum in hoc est, quia aut praepositiuae
coniunctiones sunt, ut at, ast, aut subiunctiuae, ut que, autem,
aut communes, ut et, igitur.

10. Sunt etiam dictiones quas incertum est utrum coniuncitones an
praepositiones an aduerbia nominemus, ut cum et tum, quae tamen
omnes facile dinoscuntur. Nam et coniunctiones pro aliis
coniunctionibus positae inueniuntur potestate mutata.

 {$ De praepositionibus$}  

1. Omnes praepositiones dicuntur generaliter. Species autem hae,
aliae accusatiuae, aliae ablatiuae, aliae utriusque.

2. Accusatiuae per casum [p. 522 vol. V Keil] accusatiuum
enuntiantur, ut ad, apud, ante, aduersum, cis, citra, circum,
circa, contra, erga, extra, intra, inter, infra, iuxta, ob,
penes, per, prope, propter, praeter, post, pone, secundum, supra,
trans, ultra.

3. In his praepositionibus seruanda genera nominum, id est
masculinum, femininum, neutrum, commune, seruandi etiam numeri,
ut puta masculino singulari ad agrum, plurali ad agros; feminino
singulari ad uillam uel ad possessionem, plurali ad uillas uel ad
possessiones; sic neutro singulari ad templum, ad Capitolium,
plurali ad templa, ad Capitolia; sic communi genere singulari
numero ad ciuem, ad hostem, ad sacerdotem, plurali ad ciues, ad
hostes, ad sacerdotes.

4. Sic ergo omnes praepositiones obseruabis seruatis, ut dixi,
generibus, seruatis numeris singulari et plurali, seruatis
similiter pronominibus secundum genera: masculino ad hunc,
plurali ad hos; feminino ad hanc, plurali ad has; neutro ad hoc
templum uado, plurali ad haec templa; sic communi genere ad hunc
et ad hanc sacerdotem, plurali ad hos et ad has sacerdotes; sic
ad hos et ad has hostes.

5. De praepositionibus ablatiuis. In his ablatiuum adtende tam in
singulari quam in plurali seruatis generibus numerisque, ut puta
a, ab, abs, cum, coram, clam, de, e, ex, pro, prae, palam, sine,
absque, tenus: masculino singulari a fratre, plurali a
fratribus; feminino singulari a sorore, plurali a sororibus uel a
ciuitate, a ciuitatibus; ab masculino singulari ab amico,
plurali ab amicis, ab agro, ab agris; feminino singulari ab urbe,
plurali ab urbibus; neutro singulari ab templo, plurali ab
templis; a communi singulari a ciue, plurali a ciuibus, ab hoste,
ab hostibus. Hanc declinationem serua in omnibus his ablatiuis
praepositionibus secundum genera et numerum.

6. Remanet tertia species praepositionum, quae dicuntur
utriusque, quae et accusatiuum tenent casum et ablatiuum, sed
plerosque ratio harum praepositionum praeterit, et qua
distinctione intellegatur non aperte expositum est. Differentia
haec est in motu et in situ.

7. Sed motum putauere quidam accusatiuum tantum tenere et
ablatiuum non tenere. Tenet autem utrumque, sed certa ratione.
Nam motus tunc tenet accusatiuum tantum, cum a locis in alia loca
nos moueri significamus, ut curro in forum uel in campum: si ex
alio loco currere nos dicimus in forum uel in campum, accusatiuum
casum tenemus; si autem in uno eodemque loco, ablatiuum, ut
curro in foro, curro in campo.

8. Sic ambulo in foro et ambulo in campo: si de alio loco
ambulamus in forum, accusatiuum tenemus; si in eodem loco
ambulamus, ablatiuum tenemus, ut ambulo in foro.

9. Sic cadit in forum et cadit in foro [id est ambulat]
<…>
«ingrediturque solo et caput inter nubila condit»,
ut est
«in aruis
altius ingreditur»,
id est ambulat: uides motum esse et tamen ablatiuum sibi
uindicare, sed in loco, ut dixi, non de loco in locum.
10. Sic lapsus in piscinam et lapsus in piscina: si de alio loco
in piscinam labatur, accusatiuus est; si in ipsa piscina lapsum
patiatur, [p. 523 vol. V Keil] ablatiuus est.

11. Venio autem semper accusatiuum tenet, quia de loco ad locum
quis uenit; in loco autem iam cum sit quisque cessat motus.

12. Item motus de loco in locum, uoluo uel euoluo:
«nec reperire uiam atque <e>uoluere posset
in mare se Xanthus»,
euoluere se[d] ab alueo in mare; in ipso autem loco uolui
ablatiuum tenet, ut
«fundo uoluuntur in imo».
13. Altera praepositio utriusque sub. Sic e loco in locum motus
<accusatiuum tenet>: de hasta sic ait,
«sub altum
pectus abit»,
id est sub illam rem; item [sub] ablatiuo:
«Troiae sub moenibus altis
contigit oppetere»,
id est cadere uel iacere Troiae, inquit, sub moenibus altis; item
de loco in locum:
«siue sub incertas zephyris mutantibus umbras»,
et subiunxit succedimus, ubi est motus de loco in locum.
14. < Item super>:
«super Garamantas et Indos
proferet imperium»,
motus est <de loco in locum>; in loco autem,
«gemina super arbore sidunt».
15. Item subter de loco in locum:
«et angusti subter fastigia tecti
ingentem Aeneam duxit»;
ablatiuo autem:
«cum tamen omnis
ferre libet subter densa testudine casus».
16. Sic sub, si de loco ad locum fiat motus, accusatiuum tenet:
sub speluncam curro; si autem positus sub ipsa spelunca curras,
ablatiuum tenet: sub spelunca curro.

17. Sic super, si de loco ad locum fiat motus, accusatiuum tenet,
super tectum curro; si autem positus quis supra tectum currat,
ablatiuum tenet: super tecto curro.

18. Sic subter fluctus mergor: si ex litore motus fiat in
dimersionem, accusatiuus est, ut mergor subter fluctus; si autem
iam quis sit in fluctibus, subter fluctibus mergitur.

19. Sed multum iuuant hanc locutionem et obseruationem duo
aduerbia locorum: quo et ubi. Quo in locum motus est, ubi in loco
situs est, ut quo uenit telum? in hostem: ubi haesit? in hoste;
ut quo uoluit Catilina telum dirigere? in consulis corpus; ubi
uoluit defigi? in consulis corpore. Sic enim ait de sica: «ut eam
necesse putes in consulis corpore defigere». Sic, cum dicimus
quo fugit?, scilicet in locum, ubi latet?, in loco. Ergo, ut
dixi, multum iuuant aduerbia haec duo ad confusionem
distinguendam praepositionis utriusque casus.

20. Sic namque de hac aduerbiorum ratione purgatur et illud in
Verrinis, «quod ille in capite ab hostium duce acceperat»: ergo
uulnus directum in caput et acceptum in capite. Numquid quo
accipis uulnus dicimus? Sed ubi accipis. Et Virgilius:
quoue ire iubes
significat, in [p. 524 vol. V Keil] loco autem
ubi ponere iubes.
21. Situs uero semper ablatiuum tenet, quia contrarius est motui.
Nam ipsum nomen cessationem quandam significat, ut puta sum in
foro, eram in foro, fui in foro, futurus sum in foro. Sic
similiter sedeo iaceo, cubo, sto, consisto, haereo: omnia haec ad
situm pertinent.

22. Meditanda igitur sunt et in usum ducenda, ut iam in hac
praepositionum forma et recte et nulla haesitatione loquentes
studuisse nos diligentius indicemus.

 {$ De interiectione$}  

1. Interiectio non pars orationis est, sed affectio erumpentis
animi in uocem, et significat aut laetitiam, ut euax, aut
ammirationem, ut papae, aut dolorem, ut heu, apud Graecos φευ.

2. Ergo quot sunt perturbati animi motus, tot uoces reddunt, et
uocantur interiectiones, quod interrumpant orationem, ut est
illud,
«hic inter densas corilos modo namque gemellos
spem gregis»,
et mox interiectio per a litteram
«a silice in nuda conixa reliquit»
in medium orationis interiecta est a littera.
10. 1. Omnes partes orationis decursae a nobis sunt, quae ad
compendium sufficiant aut occupati aut neglegentis. Sane quod
omisimus in tractatu nominis, reddimus.

2. Scire enim debemus nomina numerorum a quattuor usque ad centum
aptota esse generis omnis, ut quattuor uiri, feminae quattuor,
quattuor mancipia. Sic per omnes casus quattuor dicimus, ut puta
uirorum quattuor, mulierum quattuor, mancipiorum quattuor; sic
dat. uiris quattuor, feminas quattuor, mancipiis quattuor; sic
acc. uiros quattuor, feminas quattuor, mancipia quattuor; sic
uoc. o uiri quattuor, o feminae quattuor, o mancipia quattuor;
sic abl. a uiris quattuor, a feminis quattuor, a mancipiis
quattuor. Sed ideo dixi a quattuor aptota esse usque ad centum,
quia duo declinantur duorum, duobus, duos uel duo, o duo, a
duobus. Sic tres declinantur et currunt per casus: hi et hae
tres, horum et harum trium, his tribus, hos et has tres, o tres,
ab his tribus, a genere neutro haec tria, horum trium, his
tribus, haec tria, o tria, ab his tribus.

3. Ex hac ergo forma intellegimus quo modo declinemus hic
duumuir, quasi duorum hominum unus uir; sic triumuir trium
hominum unus uir. Ergo hic admisit genitiuum. Iam a quattuor, ubi
indeclinabile est, quattuoruir dicimus uel quinqueuir uel
sexuir, unde Lucanus
«septemuirque epulis festus»
pro genitiuo posuit septem.
4. A ducentis autem usque ad nongentos declinantur nomina
numerorum, ut est hi ducenti et hae ducentae, neutro ducenta.
Mille indeclinabile est.

