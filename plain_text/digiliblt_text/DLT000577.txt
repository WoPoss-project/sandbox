digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Ars, sive Regulae

Palaemon (Ps.)

transcodifica di base da rtf a xml-tei: piero colombo - step srl

Testo : Marinone, GL-CD adeguato su ed. Rosellini

Adeguamento testo su nuova edizione: Alice Borgna

Controllo marcatura XML-TEI: Alice Borgna

2016 digilibLT, Vercelli

Fonte: Ps. Remmii Palaemonis, Regulae. Introduzione, testo
critico e commento di M. Rosellini, Hildesheim 2001 (Collectanea
grammatica latina, 1)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 REGVLAE I. De nomine  

[1] Omnia nomina quinque vocalibus ablativo casu terminantur, ‛a’
‛e’ ‛i’ ‛o’ ‛u’, id est quicquid declinaveris de nomine
ablativum casum in has litteras ducit, ut puta ‛haec Iulia ab hac
Iulia’, ‛hic paries ab hoc pariete’, ‛agilis ab agili’, ‛doctus
a docto’, ‛hic versus ab hoc versu’; [2]praeter pauca aptota,
quae nos turbare non debent quia pauca sunt, ut puta ‛nequam
homo’ ‛a nequam’ dicimus, ‛nugas homo’ ‛a nugas’ dicimus: hic
videtur ablativus suscepisse ‛m’ et ‛s’, sed in aptotis, non in
legitimis et regularibus nominibus quae certo ordine declinantur.
[3] Ergo ablativus casus singularis dat nobis regulam ad
declinationem pluralis numeri, id est ad genetivum, dativum et
ablativum casum, quomodo recte inveniantur: unde si ablativus
habuerit aut ‛a’ < aut > ‛o’ parem regulam dant, id est ut
genetivum pluralem in ‛rum’ mittant, dativum et ablativum in
‛is’, [4]ut ‛a docto doctorum’, ‛a docta doctarum’, sic dativum
<et ablativum> in ‛is’, ‛a doctis viris’, ‛ a doctis mulieribus;’
praeter illa pauca, quae discernendi sexus gratia in ‛bus’
mittunt dativum et ablativum, ut ‛his’ et ‛ab his deabus’
‛filiabus’.
[5] Diximus de duabus vocalibus, id est de ‛a’ et ‛o’, quia parem
regulam habent. Restant tres vocales ‛i’ ‛e’ ‛u’, quae similiter
et ipsae parem regulam habent: nam si ablativus ‛i’ vel ‛e’ vel
‛u’ habuerit, genetivum in ‛um’ mittit, dativum et ablativum in
‛bus’, ut puta ‛ab hoc forti fortium fortibus’, ‛ab hoc homine
hominum hominibus’, ‛ab hoc versu versuum versibus’.
[6] Sed ut colligas ablativus quando exeat in has litteras,
regulam genetivi singularis attende. Si in ‛ae’ exierit genetivus
ablativum in [p. 534 vol. V Keil] ‛a’ mittit, ut ‛huius Iuliae
ab hac Iulia’, ‛huius Musae ab hac Musa’. [7]Genetivus si in ‛is’
exierit plerumque in ‛e’, aliquando in ‛i’, numquam in ‛o’
mittit ablativum, ut puta ‛huius parietis ab hoc pariete’, ‛huius
hominis ab hoc homine’. Genetivus et nominativus si habuerint
‛is’, ablativum in ‛i’ mittunt, ut ‛agilis’, ‛facilis’, ‛ab
agili’, ‛facili’. [8] Si qua sunt quae defecerunt ab hac regula
magis usu quam ratione factum est, ut puta ‛haec ovis huius
ovis’: ergo ablativum in ‛i’ mittere debuit et tamen in ‛e’
mittit, ut ‛ab hac ove’, non ‛ovi’. Sed hoc, ut diximus, usu
factum est. [9] Genetivus si habuerit ‛i’ in genere masculino
ablativum in ‛o’ mittit, ut ‛huius docti’, ‛huius iusti’, ‛ab hoc
docto’, ‛ab hoc iusto’. Sed ideo dixi in genere masculino hoc
observari debere, quia in genere feminino invenitur genetivus ‛i’
habere et in ‛e’ exire, non in ‛o’, ut puta ‛huius rei ab hac
re’, ‛huius speciei ab hac specie’. [10] Genetivus si habuerit
‛us’ ablativum in ‛u’ mittit, ut ‛huius versus’, ‛fluctus’, ‛ab
hoc versu’, ‛fluctu’. Si ergo de genetivo trahis regulam ad
ablativum singularem, ablativus dat regulam ad genetivum et
dativum pluralem, quam supra memoravi.
[11] Nominativus si ‛is’ habuerit aut parem habebit genetivum, ut
‛hic ignis huius ignis’, ‛haec puppis huius puppis’; aut si
crescit genetivus per has litteras crescit, per ‛n’ ‛r’ ‛t’ ‛d’:
per ‛n’, ut puta ‛sanguis sanguinis’; per ‛r’, ut ‛cinis
cineris’, ‛pulvis pulveris’; per ‛t’, ‛Samnis Samnitis’; per ‛d’,
‛cuspis cuspidis’.
[12] Ablativus cum habuerit ‛e’ numquam <ad>mittit in nominativo
‛um’, ut puta legimus ‛verbere’ in ablativo: quaeritur utrum in
nominativo ‛um’ habeat, ut dicas ‛hoc verberum’; sed prohibemur
regula: ablativus cum habuerit ‛e’ numquam a<d>mittit in
nominativo ‛um’. [13] Ergo, si ‛hoc verberum’ non dicimus,
quomodo dicendum est? ‛Hoc verber’, quomodo ac ‛uber’, et
pluraliter ‛verbera’, ‛ubera’. Huic regulae contrarius venit
nominativus ‛um’: nam si nominativus ‛um’ habuerit numquam
admittit ablativum in ‛e’; hoc observabis perpetuo.
[14] Genetivus cum habuerit ‛is’ numquam mittit ablativum in ‛o’,
ut puta ne dicas ‛paupero patre natus sum’. Genetivus enim
singularis ‛is’ habet (dicimus enim ‛huius pauperis’), ergo
ablativus non potest exire in ‛o’, sed aut in ‛e’ aut in ‛i’.
[15] Genus neutrum in nominativo si habuerit ‛e’, in ‛i’
terminatur ablativus, ne dicas ‛ab hoc monile’, sed ‛ab hoc
monili’, et ‛hoc mare ab hoc mari’, non ‛ab hoc mare’: numquam
enim genus neutrum quattuor casus similes habet, ut in nominativo
‛e’, sic in accusativo, sic in vocativo, sic in ablativo, [16]
deinde quia in his nominibus generis neutri ablativo casui adici
debet ‛a’ littera et statim fieri nominativus pluralis, ut puta
‛ab hoc monili’, adice ‛a’, ‛monilia’, ‛ab hoc sedili’ adice ‛a’,
[p. 535 vol. V Keil] ‛facilia’. Sic ergo per omnia observabis,
in talibus dumtaxat nominibus.
[17] Genus neutrum numquam in nominativo habet ‛a’ nisi in
Graecis, ut puta ‛schema’, ‛thema’, ‛huius schematis’,
‛thematis’, quomodo genus femininum in nominativo numquam exit in
‛e’ nisi in Graecis, ut ‛Andromache’, ‛Hecabe’, nec in ‛um’ exit
generis feminini nominativo, ut puta in Terentio ‛haec
Glycerium’, ‛Phanium’, et alia.
[18] Genus neutrum, cum in ‛us’ exit nominativo, necesse est ut
crescat una syllaba in genetivo; et ablativum in ‛e’ mittit, ut
puta ‛hoc pecus huius pecoris ab hoc pecore’, ‛hoc pectus huius
pectoris ab hoc pectore’, ‛hoc facinus huius facinoris ab hoc
facinore’; praeter ‛vulgus’ et ‛pelagus’, quia ‛vulgus’ plus apud
antiquos masculino genere dictum est quam neutro; ‛pelagus’ vero
ideo ad hanc regulam non pertinet quia nomen de Graeco est.
[19] Genus neutrum, quando in nominativo habet ‛um’, genetivo
pares syllabas dat, ut puta ‛hoc templum huius templi’, ‛hoc
telum huius teli’. Genus neutrum, quando in nominativo ‛ium’
habet, in genetivo geminat ‛i’ litteram, ut puta ‛hoc gaudium
huius gaudii’, ‛hoc imperium huius imperii’, ‛hoc ingenium huius
ingenii’. Sic observabis in ceteris, quia genetivus minor esse
non debet nominativo. [20] Nam et in genere masculino si
nominativus ‛ius’ habuerit necesse est in genetivo geminet ‛i’,
ut puta ‛hic filius huius filii’ dicimus per duo ‛i’, ‛hic
Mercurius huius Mercurii’, ‛hic genius huius genii’, ‛hic Iulius
huius Iulii’. Si vero nominativus ‛us’ habuerit, non ‛ius’, non
geminat ‛i’ in genetivo, ut puta ‛hic Coronatus huius Coronati’,
‛hic Honoratus huius Honorati’, non ‛Honoratii’.
[21] Genus neutrum, si habuerit in nominativo in ‛e’, ut puta
‛hoc monile’, ‛hoc sedile’, necesse est ut genetivo ‛is’ habeat,
ut ‛monilis’ ‛sedilis’, ablativo ‛i’, ut ‛monili’, ‛sedili’.
[22] Quodcumque nomen in nominativo ‛er’ syllabam habet, tunc
exit in ‛o’ ablativus ipsius quando genetivus ‛is’ habuerit, non
‛is’, ut puta ‛hic aper’ facit ablativum ‛ab hoc apro’, quia
genetivum ‛huius apri’ facit. [23] Si vero nominativus ‛er’
habuerit et genetivus ‛is’, ablativum non mittit in ‛o’, ut puta
‛hic pater’, ablativum in ‛e’, ‛ab hoc patre’, quia genetivus
‛is’ habet; sic ‛hic et haec pauper ab hoc et ab hac paupere ’
quia genetivus ‛is’ habet, ‛huius pauperis’.
[24]Omnia monosyllaba generis masculini et feminini accusativum
in ‛em’ mittunt excepto uno nomine, id est ‛vir virum’. Nam
cetera in ‛em’ mittunt, ut diximus, ut puta ‛sol solem’, ‛Mars
Martem’, ‛ars artem’, ‛sors sortem’, ‛mors mortem’, ‛frons
frontem’, ‛ros rorem’, ‛lex legem’, ‛mas marem’, ‛mos morem’ ‛lar
larem’, ‛par parem’, ‛fur furem’. Vides omnia monosyllaba, ut
diximus, in ‛em’ exire accusativo casu.
[25]Genus neutrum tres casus habet similes, nominativum
accusativum et vocativum. Ideo hoc monemus ut si de ‛pelago’ tibi
fit mentio, sic dicas: ‛per medium pelagus navigavi’, ideo quia
accusativus similis est nominativo, sed in genere neutro.
[26]Nunc regulam comparationis accipe.
Masculinum genus comparatur per has syllabas: per ‛us’, per ‛er’,
per ‛ex’; per ‛us’, ut ‛doctus doctior doctissimus’; per ‛er’,
ut ‛asper asperior asperrimus’, sic ‛niger nigrior [p. 536 vol. V
Keil] nigerrimus’ et cetera talia; per ‛ex’ in genere masculino
unum nomen est quod vadit per gradus, ut ‛senex senior’;
superlativum non habet, nec enim dicimus ‛senissimus’.
[27] Commune genus quod comparari potest per has syllabas exit,
per ‛is’ et ‛er’. Per ‛is’, ut ‛agilis agilior agilissimus’, vel
‛agilissima’, ‛levis levior levissimus’ vel ‛levissima’; sed ab
hac regula defecerunt pauca euphoniae gratia, ut ‛facillimus’
dicatur, non ‛facilissimus’, quomodo ‛fortissimus’, et
‛simillimus’, non ‛similissimus’: sed haec perpauca sunt, turbare
nos non debent. [28] Per ‛er’ vero comparatur genus commune, sed
in paucis nominibus, ut ‛hic et haec acer acrior acerrimus’ vel
‛acerrima’, ‛hic’ et ‛haec pauper pauperior pauperrimus’ vel
‛pauperrima’.
[29] Genus omne per has syllabas comparatur: per ‛ax’, ‛ex’,
‛ix’, ‛ox’, ‛ans’, ‛ens’, ‛ons’, ‛ers’, ‛ors’, ‛am’, ‛us’. ‛Ax’,
ut ‛efficax’, ‛fallax’, ‛ex’, ut ‛simplex’, ‛ix’, ut ‛felix’,
‛pernix’ ‛ox’, ut ‛velox’, ‛ferox’, [30] ‛ans’, ut ‛amans’,
‛ens’, ut ‛sapiens’, ‛ons’, ut ‛insons’, ‛ers’, ut ‛iners’,
‛sollers’, ‛ors’, ut ‛vecors’, ‛am’, ut ‛nequam’; ‛us’, ut
‛vetus’: [31] dativis ipsorum adicis ‛or’ et facis comparativum,
genetivis adicis ‛simus’, et facis superlativum; praeter ‛nequam’
et ‛vetus’, quia, ut dicas ‛nequior’ de quovis casu tollis ‛am’,
adicis ‛i’ et ‛or’ et facis ‛nequior’; adicis ‛issimus’ et facis
‛nequissimus’; [32] ab eo vero quod est ‛vetus’ dativo adicis
‛or’ et facis comparativum ‛veterior’; subducis huic dativo ‛i’,
adicis ‛rimus’ et facis ‛veterrimus’; sic observabis et in
femininis et in neutris, ut faciat ‛veterrima veterrimum’.
‛Vetustissimus’ autem a ‛vetusto’ venit et facit ‛vetustus
vetustior vetustissimus‛; sic feminino ‛vetusta vetustior
vetustissima’; sic neutro ‛vetustum vetustius vetustissimum’.
[33]Sunt nomina generis neutri quae tres casus habent in plurali
tantum, nominativum accusativum, vocativum, ut ‛iura’, ‛haec
iura’ in nominativo, ‛haec iura’ in accusativo, ‛o iura’ in
vocativo; sic et ‛maria’ et ‛vina’ et ‛mella’ et ‛fella’ et
‛aera’. Vocantur autem triptota in plurali, in singulari vero
omnibus casibus declinantur.
[34] Genetivus aut par esse debet nominativo aut plus una syllaba
excedere. Sed inventa sunt pauca nomina contra regulam venire,
ut ‛anceps’, quod duarum syllabarum est, in genetivo duabus
syllabis crevit, facit enim ‛ancipitis’, ‛praeceps praecipitis’,
‛supellex supellectilis’, ‛iter itineris’.
[35] Quaestio est, si ‛princeps principis’ et ‛praeceps
praecipitis’, quare non ‛praecipis’, quomodo ‛principis’. Sed
‛princeps’, quod primus capiat dictus est et venit a capiendo,
‛praeceps’ a capitis significatione dicitur, quod praebeat caput.
[36] Quaestio est quando producimus ‛decoris’, quando corripimus.
A genere neutro corripimus ab eo quod est ‛decus’; a genere
masculino producimus ab eo [p. 537 vol. V Keil] quod est ‛decor’.
Producitur enim ‛decoris’, quomodo ‛honoris’ ‛caloris’,
‛candoris’, ‛coloris’.
[37] Omnia quae finem significant non diminuuntur, ut puta ipse
‛finis’: non dicimus ‛finiculus’, nec a ‛novissimo’
‛novissimulus’, ea ratione, quia quae in fine sunt non habent
quod imminuantur.
[38] Sunt nomina in singulari numero neutro genere, in plurali
masculino, ut ‛caelum’: ‛caeli’ dicimus, non ‛caela’; quomodo
sunt quae in singulari masculino genere dicuntur, in plurali
neutro, ut ‛Tartarus’, ‛Tartara’ in plurali.
[39] Omnia quae in ‛go’ exeunt generis sunt feminini, excepto
uno, ut est ‛ligo’. Nam cetera feminine enuntiamus, ut ‛Carthago
Carthaginis’, ‛virgo virginis’, ‛imago imaginis’, ‛indago
indaginis’, ‛siligo siliginis’, ‛sartago sartaginis’, ‛ferrugo
ferruginis’, ‛farrago farraginis’ et talia.
[40] Quaestio est quare, cum dicamus ‛ab hoc arcu arcubus’, non
sic faciat ‛ab hoc versu versubus’, <‛ab hoc fluctu fluctubus’>,
sed ‛versibus’ et ‛fluctibus’. Ea ratione fit, propter
differentiam alterius similis nominis. Si enim ab eo quod sunt
‛arcus’ ‛arcibus’ diceremus, non ‛arcubus’, fieret nobis confusio
illius nominis ab eo quod sunt ‛arces’. [41] ‛Versus’ vero et
‛fluctus’ et cetera [quae] in dativis vel ablativis pluralibus
‛i’ habent, non ‛u’, ideo quia haec nomina non conturbat similium
nominum confusio vel similitudo. Ergo quomodo ‛arcubus’ dicimus
ab eo quod sunt ‛arcus’ <propter ‛arces’>, sic ‛artubus’ ab eo
quod sunt ‛artus’ propter ‛artes’; ‛hic vitus’ ‛ab hoc vitu
vitubus’ facit, nam ‛vitibus’ ab eo quod sunt ‛vites’. Sic ergo
observabis, cum similia nomina inveneris.
[42] Quaestio est, unde intellegitur ‛e’ productum in ablativo,
unde correptum. Si acceperit ‛rum’ et facit genetivum pluralem,
‛e’ productum est; si non, correptum est. [43] Sed melior regula
est ut de dativo cognoscamus utrum productum est ‛e’ an
correptum. Si productum est ‛e’ in ablativo singulari accipit
‛bus’ et facit dativum pluralem; nam, si correptum est ‛e’, mutat
in ‛i’ ut faciat dativum; [44] ut puta ‛ab hac re’, adice ‛bus’,
‛rebus’; ‛ab hac facie’, adice ‛bus’, ‛faciebus’; ergo sic
intellegis productum esse ‛e’; ‛ab hoc’ vero ‛pariete’ si adicias
‛bus’ non faciet ‛parietibus’, sed ‛parietebus’, nec ‛ab hoc
homine’ ‛hominibus’, sed ‛hominebus’, sed mutat ‛e’ in ‛i’ et
accipit ‛bus’, et sic erit Latinum.
[45] Omnes litterae generis neutri sunt, numeri tantum
singularis: aptote declinantur ita: ‛hoc a, huius a, huic a, hoc
a, o a, ab hoc a’; sic ‛b’, sic ‛c’, [p. 538 vol. V Keil] sic
‛d’, sic omnes; si vero adicias ‛littera’, fiunt generis
feminini, ut dicas ‛a littera’, ‛b littera’, ‛c littera’.
[46] Multa nomina quae ad pondus vel ad mensuram veniunt numeri
sunt tantum singularis, ut puta ‛aurum’, ‛argentum’, ‛triticum’,
‛oleum’; sed multa diximus, non omnia.
[47] Nomina quae in ‛al’ exeunt, in ‛el’, in ‛il’, in ‛ol’, in
‛ul’, in ‛ar’, in ‛er’, in ‛ir’, in ‛or’, in ‛ur’, in ‛an’, in
‛en’, in ‛in’, in ‛on’, in ‛un’, ‛e’ habent in ablativo, ut puta,
in ‛al’, ‛Hannibal, <ab> Hannibale’; ‛el’, ut ‛fel’, ‛mel’, ‛a
felle’, ‛melle’; ‛il’, ut ‛vigil’ ‛pugil’, ‛a vigile’, ‛pugile’;
‛ol’, ut ‛sol’, ‛a sole’; ‛ul’, ‛ab exule’; [48] ‛ar’, ut ‛far’,
‛a farre’; ‛nectar’, ‛a nectare’; ‛er’ si habuerit nominativus,
attende genetivum: si ‛is’ habuerit, tunc demum mittit in ‛e’, ut
‛pater patris a patri’; in ‛ir’, praeter ‛vir’, cetera in ‛e’
mittunt, si inveniuntur; ‛or’, ‛marmor’, ‛a marmore’; ‛ur’, ut
‛fur’, ‛a fure’, ‛augur’, ‛ab augure’; [49] ‛an’, ‛Paean’, <‛a
Paeane’>; ‛en’, in masculino, ‛pecten’, ‛a pectine’, ‛flamen’, ‛a
flamine’, in feminino, ut ‛lien’, a ‛liene’,‛rien’, ‛a riene’,
in neutro, ut ‛carmen’, ‛a carmine’ in commune, ut ‛tibicen’;
‛fidicen’, <‛a> tibicine’, ‛fidicine’, in epiceno[n], ut ‛oscen’,
‛ab oscine’. [50] Et quae in ‛in’ syllaba exeunt, si
inveniuntur, necesse est in ablativo casu ‛e’ habeant, ut puta
‛delphin<a> delphine’ et talia; in ‛on’, ut ‛Memnon’, ‛Orion’, ‛a
Memnone’, ‛Orione’; in ‛un’ si inveniuntur aliqua, necesse est
etiam haec in ‛e’ mittant ablativum.
[51]Sane quia dixi, quae exeunt in ’al’ nominativo in ‛e’ exire
ablativo, verum est. Sed ne occurrat quaestio nominis illius quod
est ‛tribunal’ - facit enim ‛tribunali’, non ‛tribunale’, et
‛cervicali’, non ‛cervicale’ -, debes scire quia magis ad
rationem ‛hoc tribunale’ et ‛hoc cervicale’ facere quam
‛tribunal’, ‛cervical’, quia nominativus singularis non debet
esse minor nominativo plurali duabus syllabis. Sed in his
nominibus, quae perpauca sunt, usus magis obtinuit.
[52]Quaeritur utrum ‛hoc ossum’ dicamus an ‛hoc os’. Sed, si ‛hoc
ossum’ diceremus, numquam dativus pluralis in ‛bus’ exiret, sed
in is. Ait enim Virgilius
«atque ossibus implicat ignem».
Etenim nomina generis neutri in nominativo ‛um’ habentia in
ablativo ‛o’ habent, ut ‛hoc templum ab hoc templo’, dativo
plurali ‛templis’ facit; unde, si ‛ossibus’ legimus in Vergilio,
non exiret dativus pluralis in ‛bus’ nisi ablativo singulari ‛e’
terminato aut ‛u’ aut ‛i’. [53]. Sed quia nec ‛u’ exit, nec
nominativus pluralis ‛ossua’ facit, nec ‛i’ terminatur nec
‛ossia’ dicimus, remanet ‛ab osse’. Nec ablativus ergo singularis
exiret in ‛e’ nisi genetivus ‛is’ haberet. Genetivus ideo exit
in ‛is’ quia nominativus ‛os’ habet, non ‛um’. Vnde declinamus
sic: ‛hoc os huius ossis huic [p. 539 vol. V Keil] ossi hoc os o
os ab hoc osse’, et pluraliter ‛haec ossa horum ossuum his
ossibus haec ossa o ossa ab his ossibus’. [54] Sed hoc nomen
corripimus in nominativo singulari; ab eo vero quod sunt ‛ora’,
id est vultus, nominativo singulari producitur ‛os’, et facit
‛hoc os huius oris huic ori hoc os o os ab hoc ore’, et
pluraliter ‛haec ora horum orum his oribus haec ora o ora ab his
oribus’.
[55]Quomodo declines ‛terga’ et ‛tergora’? Sed ‛tergora’ veniunt
a genere neutro quod in ‛us’ exit in nominativo singulari, ut
‛tergus’, et declinabilis hoc nomen sic quomodo ‛pecus’ et
‛vulnus’; ‛tergum’ autem declinabis quomodo ‛templum’. [56]Nomina
semper generis masculini femininique, si nominativo habuerint
‛a’, genetivum et dativum in ‛ae‛ mittunt, ut puta ‛hic Seneca
huius Senecae huic Senecae’, ‛haec Iulia huius Iuliae huic
Iuliae’. [57] Sed inveniuntur pauca nomina vel pronomina contra
hanc regulam venientia, ut, cum in nominativo ‛a’ solum habeant,
in genetivo ‛ius’ accipiant, in dativo ‛i’, ut ‛sola solius
soli’, ‛tota totius toti’, ‛una unius uni’, ‛ulla ullius ulli’,
‛nulla nullius nulli’, ‛utra utrius utri’, ‛aliqua alicuius
alicui’, ‛illa illius illi’; sed pauca sunt, turbare nos non
debent. [58] Superior autem regula in immensum tenditur, ut
‛Iulia’ genetivo ‛Iuliae‛ dativo ‛Iuliae’ ‛Musa’, ‛huius Musae
huic Musae’; haec analogia est, id est regula perpetua; horum
vero nominum paucorum vel pronominum anomalia est, inaequalis
declinatio contra regulam audens; sed impar vis est, ut dixi.
[59]Nomina quae in ‛as’ exeunt tunc exeunt in ‛e’ ablativo si in
genetivo ‛is’ habuerint, ut ‛Maecenas Maecenatis a Maecenate’.
Ideo dixi attendendum esse et genetivum singularem, quia
inveniuntur nomina quae in ‛as’ exeunt et tamen non in ‛e’
mittunt ablativum, sed in ‛a’, ut puta ‛Aeneas ab hoc Aenea’,
‛Menalcas ab hoc Menalca’. [60] Ergo, cum inveneris in nominativo
‛as’, genetivum attende si habuerit ‛is’ et sic pronuntia de
ablativo † si in ‛e’ exit. Sed si tibi ablativus notus est et de
genetivo dubitas, scito quia in ‛is’ exit cum in ‛e’ fuerit
ablativus terminatus. [61] ‛Es’ si fuerit nominativus, in ‛e’
mittit ablativum. [62] ‛Is’ si fuerit nominativus, in genere
masculino et in communi in ‛i’ mittunt ablativum, in ‛e’ vero
mittunt cum genus femininum fuerit, ut ‛lis lite’, ‛vitis vite’,
‛cutis cute’, ‛cotis cote’. [p. 540 vol. V Keil] [63] ‛Os’ si
fuerit nominativus, in ‛e’ mittunt ablativum, ut ‛dos dote’, ‛mos
more’, ‛os osse’. [64] ‛Vs’ si fuerit nominativus <et> genetivum
in ‛i’ mittit, non in ‛us’, ablativum in ‛o’ mittit, ut ‛hic
doctus docti a docto’; sic et in femininis quae exeunt in ‛us’,
si genetivus ‛i’ habuerit, in ‛o’ mittunt ablativum, ut ‛haec
laurus huius lauri ab hac lauro’, ‛haec cupressus huius cupressi
ab hac cupresso’. [65] Si vero nominativus ‛us’ habuerit et
genetivus ‛us’, ablativum in ‛u’ mittit, sic in masculinis, sic
in femininis: in masculinis, ut ‛hic versus’, ‛fluctus’, ‛huius
versus’, ‛fluctus’, ‛ab hoc versu’, ‛fluctu’; in femininis ‛haec
porticus’, ‛quercus’, ‛huius porticus’, ‛quercus’, ‛ab hac
porticu’, ‛quercu’. Sic per cetera talia observabis.
[66] Sed, si talium nominum te declinatio turbaverit, tanta est
vis regularum, ut aut de genetivo aut de dativo aut de ablativo,
scilicet de <h>is tribus uno invento, doceant te de totius
nominis declinatione singularis pluralisque numeri. [67] Quare
hoc dixerim, adverte: puta si sint nomina ‛fluctus’ aut ‛versus’,
quorum declinationem nescias: mihi crede quia in quacumque
lectione aut ablativum invenies aut dativum aut genetivum, quorum
trium unum si habeas notum, docebit te de omnibus casibus; ut
puta si scias quia ‛ab hoc fluctu’ facit: sequitur ut nominativus
singularis ‛us’ habeat, sic et genetivus, dativus ‛ui’ habeat,
accusativus ‛um’, vocativus ‛us’. [68] Ecce unus casus docuit te
declinationem omnium; sic si inveneris dictum ‛huius versus’
docebit te quod ablativus docuit; sic, si inveneris ‛hiuc
versui’, et ipse hoc te docebit, quod ablativus et genetivus.
Vides ergo quia uno invento casu in quacumque auctoritate
lectionis doceri te posse, quemadmodum totum nomen declines. [69]
In <i>is vero nominibus, quae in ‛o’ mittunt ablativum regula
est ut genetivos ‛i’ habeant, dativos in ‛o’, ut puta si legas
ablativo casu positum ‛lauro’: sequitur ut genetivum in ‛i’
habeat, ‛huius lauri’, et dativum ‛o’, ‛huic lauro’; sequitur ut
nominativus ‛us’ habeat, ‛laurus’. Verum quia lapsi sumus ab his
supradictis regulis, redeamus ad rem.
[70] Loquebamur enim, si nominativus in ‛as’ exierit, quando
mittat in ‛a’, quando in ‛e’. Diximus de ‛es’ regula nominativi,
quia in ‛e’ mittit ablativum. Diximus et de regula ‛os’, quia
semper in ‛e’ mittit ablativum. [71] Diximus et de ‛us’ regula,
quomodo observandum sit, quae regula solum in genere neutro in
‛e’ mittit, praeter illa duo, ‛vulgus’ et ‛pelagus’; in genere
masculino vel feminino aut in ‛o’ aut in ‛u’. Quod ut cognoscas
quando in ‛o’, quando in ‛u’, genetivum attende: si habuerit et
ipse ‛us’, in ‛u’ mittit ablativum tam in masculino quam in
feminino.
[72] Ergo quantum necessitas temporis passa est regulas non
parvas [p. 541 vol. V Keil] nominum scripsimus. Pauca de
pronominibus dicamus, in quibus non ardua moles est.
 II. De pronomine  

[1] Pronomina aut finita sunt aut infinita aut minus quam finita.
Finita sunt quae notant certam personam, ut ‛ego’; infinita, ut
‛quis’, ‛quicumque’, ‛aliquis’; minus quam finita sunt pronomina
quae non sic plene definiunt personam ut non egeant
demonstratore, quomodo ‛ego’. [2] Nam et ipsum ‛tu’ non plene
finitum est nisi in personam direxeris digitum. Sic ergo haec
minus quam finita dicenda sunt: habent enim quandam designationem
sed non plenae significationis quomodo ‛ego’; ut puta pone esse
turbam: non significantius dicitur in turba, quomodo de turba cum
unus dixerit ‛ego’. [3] Sed ut de multis significemus quem
quaerimus aut nomen adicimus aut digitum intendimus, ut appareat
certius quem vocemus. Ergo et ‛tu’ et ‛ille’ et ‛iste’ et ‛hic’
et alia, quae quasi possunt ex parte definire personam, minus
quam finita vocanda sunt.
[4] Prima persona quae dicitur ‛ego’, tam in singulari numero
quam in plurali non habet vocativum casum, quia nemo se vocat;
sed cum forte contigerit ut dicamus ‛o ego’, ‛o nos’, non tam
pronominis ratione quam interiectionis, id est dolendi gratia.
non vocandi.
[5] Quaestio est a qua declinatione veniat ‛quis’, quod
significat ‛quibus’, et unde veniat ipsum ‛quibus’ cum dicimus.
Sed dativus pluralis, cum exit ‛quis’, ab ablativo venit
singulari qui exit ‛a quo’ (cuius nominativus erit ‛qui’, non
‛quis’); quomodo in nominibus a ‛docto’ ‛doctis’, a ‛iusto’
‛iustis’, sic a ‛quo’ ‛quis’. [6] Dativus vero pluralis qui exit
in ‛bus’, id est ‛quibus’, ab ablativo venit singulari qui exit
‛a qui’: quomodo in nominibus omnia quae exeunt in ablativo in
‛i’ dativum pluralem in ‛bus’ mittunt, sic in hoc pronomine a
‛qui’ ablativo, dativum in ‛bus’, ‛quibus’, cuius nominativus
erit ‛quis’, non ‛qui’, quod antiqui communi genere dixerunt
‛hic’ et ‛haec quis’, ‛ab hoc’ et ‛ab hac qui’; adeo ut
frequenter invenimus lectum ‛quicum’, quod significat ‛cum quo’
vel ‛cum qua’: nam Virgilius ait, cum de femina loqueretur,
«quicum partiri curas»
id est ‛cum qua partiri’.
[7]Quaestio est alia pronominis, quae ita obscura est ut vix a
paucis solvatur: quare, cum dicamus ‛illud’ vel ‛istud’ in genere
neutro, ut puta ‛illud’ vel ‛istud templum’, ‛ipsud’ non
dicamus, sed ‛ipsum’. Sed quae in ‛e’ exierunt in masculinis ipsa
sunt quae genus neutrum sic fecerunt, ‛illud’, ‛istud’. ‛Ipsum’
vero ideo, non ‛ipsud’, quia apud antiquos magis in ‛us’
mittebant nominativum generis masculini, ut dicerent ‛ipsus’; hoc
habemus et in Terentio, «ipsus Pamphilus» dixit, non ‛ipse
Pamphilus’. [8] Et quomodo in regula nominum omnia quae in
masculino genere ‛us’ habent in nominativo singulari in feminino
‛a’ habent, in neutro ‛um’, ut ‛iustus iusta iustum’, ‛doctus
docta doctum’, ‛pius pia pium’, sic ex nominum regula emanavit
analogia et ad hoc pronomen, ut quia ‛ipsus’ dicebant antiqui,
fiat in feminino ‛ipsa’, in neutro ‛ipsum’, quomodo dicimus de
nomine ‛iustus iusta iustum’. [p. 542 vol. V Keil]
[9] Pronomen quod dicitur ‛idem’ et masculino servit et neutro:
nam et ‛idem homo’ dicimus et ‛idem tempus’.
[10] ‛Is’ pronomen sic declinabis: ‛is homo eius ei eum is ab
eo’, et pluraliter ‛ii eorum eis eos ii ab eis’; feminino ‛ea
eius ei eam ab ea’, et pluraliter ‛eae earum eis eas eae ab eis’;
neutro ‛id eius ei id o id ab eo’, et pluraliter ’ea eorum eis
ea o ea ab eis’. Ideo volui hoc pronomen declinare quia facit
aliquibus dubietatem, praecipue in accusativo casu. Vnde, si tibi
fuerit mentio neutralis nominis in accusativo singulari, sic
dices, ut puta ‛per id templum transeamus’, ‛per id pelagus
navigemus’, ‛per id iter gradiamur’. [11] Cui ad ornamentum
adiecta est ‛em’ syllaba et fecit ‛idem’, non quia aliud
significat ‛id’ et aliud ‛idem’, sed ‛idem’ ornatius dicimus;
quomodo ‛quidam cuiusdam’ syllaba ‛dam’ ad ornamentum accessit,
non quia aliud significat ‛qui’ et aliud ‛quidam’, sic et ‛idem’,
sic et ‛eadem’, acceperunt ‛dem’ syllabam, non ut aliud
significarent, sed ut euphona esset. [12] Etenim studium fuit
omnibus eruditis musicare Latinitatem et id addere quod in aures
dulcius laberetur, id demere quod rancidius offendisset auditum.
[13] Dicta sunt de pronomine illa quae paulo obscura videntur.
Cetera enim a diligentibus artigraphis plene declinata sunt, quae
facile reperias.
 III. De verbo  

[1] Verborum ratio ita lata est ut nominis, ita musicata est ut
in <pro>nominibus demonstravi. Namque plurima in verbis quae
rancidule audiebantur polita sunt et per anomaliam mollius
sonuerunt quam per rectam regulam, quod postea dicam.
[2] Verba tribus modis accipimus: dicimus verba pro fallacia, ut
puta ‛dedit mihi verba’; dicimus pro sermonibus quibusque, ut
puta ‛fecit verba Cicero’; dicimus verba et haec quae per modos
et tempora et personas declinamus.
[3] Principalia verba sunt autem activa, passiva, neutra,
communia, deponentia. De ceteris vero dicemus istis catholicis et
generalibus explicatis. Activa sunt quibus nos aliquid agere
significamus, ut ‛lego legis legit’, ‛scribo scribis scribit’.
Passiva sunt quae de activis nascuntur, quibus nos pati aliquid
enuntiamus, ut ‛legor legeris legitur’, ‛scribor scriberis
scribitur’. Neutra sunt quibus nos nec agere nec pati aliquid
monstramus, ut ‛sedeo’, ‛iaceo’, ‛sto’ et ‛alia’, in quibus
nullum negotium est nec agendi nec patiendi. [4]Communia sunt
quae in ‛or’ exeunt, numquam in ‛o’, et tam agere quam pati
significant, ut ‛criminor illum’ et ‛criminor ab illo’, nec enim
dicimus ‛crimino illum’. Deponentia sunt quod deponant speciem
activitatis et cum passive enuntientur, id est ‛r’ littera, nihil
tamen patiuntur, sed agunt solum, ut ‛luctor luctaris luctatur’,
‛convicior’, ‛loquor’, ‛nascor’ et cetera talia. [5] Sane illud
monemus: quomodo in nominibus maior quantitas est masculini et
feminini generis, minor neutri et communis, sic et in verbis
multa sunt activa, multa aeque passiva, non tanta neutralia nec
communia nec deponentia. Ac per hoc regula activorum
passivorumque in immensum tenditur, ceterorum vero verborum
regulae a diligentibus colliguntur. [p. 543 vol. V Keil]
[6] Ergo diximus de generibus verborum, quot sint; nunc dicendum
de coniugationibus, per quarum regulas omnia verba sine
offensione funduntur. Quas coniugationes si quis diligenter
animadverterit, quasi ex vado vitiorum emergens citius ad portum
Latinitatis accedet. [7] Quaerendum est autem de illis quot sint,
quae sint, ubi quaerantur, quo proficiant, id est quid te
doceant cavere. Sunt autem tres, ‛as’, ‛es’, ‛is’; haec tertia
tam correpta est quam producta, sed correpta aliam vim habet
potestatis suae, producta aliam. [8] Diximus quot sint et quae
sint: dicendum est ubi quaerantur. Quaeruntur autem in indicativo
modo, in tempore presenti, secunda persona, ante novissimam
litteram, sed in activis et neutralibus; in aliis vero tribus
verbis, passivis, communibus et deponentibus, ante novissimam
syllabam, quod ut scias post apertius intimabo. [9] Dixi
nihilominus ubi quaerendae sunt; restat quarta pars, quae nos
docet quare inventae sunt, id est ob quam utilitatem. Earum
igitur utilitas duplex est: docet te de futuro tempore, quando in
‛am’ syllabam exeat, quando in ‛bo’; docet iterum infinitum
modum, quando corripiatur, quando producatur.
[10] Ergo redeamus ad primam coniugationem et de eadem lucidius
tractemus. Prima coniugatio, quae est ‛a’, quaeritur in activis
et neutralibus verbis, ut diximus, ante novissimam litteram in
secunda persona; venit ab his quattuor modis: ab ‛o’, ut ‛clamo
clamas clamat’, ab ‛eo’, ut ‛commeo commeas commeat’, ab ‛io’, ut
‛lanio lanias laniat’, ab ‛uo’, ut ‛fluctuo fluctuas fluctuat’.
Ergo, si videris secundam personam per ‛as’ exire, intellege
primam coniugationem esse, ut ‛clamo clamas’, ‛lanio lanias’,
‛fluctuo fluctuas‛, ‛commeo commeas‛. [11] Cognoscis utique
primam esse; iam quid te doceat hinc attentius considera, ut,
talia cum inveneris, in ‛bo’ mittas futurum tempus ipsorum, ut
‛clamabo’ dicas, ‛laniabo’, ‛aestuabo’, ‛commeabo’. Ecce docui te
de [futuro tempore] promissivo modo; doceo te et quia producere
debes cum dicis ‛clamare’, ‛laniare’, ‛aestuare’, ‛commeare’, ut
ante ‛re’ novissimam ‛a’ littera producas semper.
[12] Diximus de prima; dicamus et de secunda, quae dicitur ‛e’,
quae venit ab uno modo, id est ab ‛eo’ tantum, ut ‛terreo
terres’, ‛doceo doces’, ‛praebeo praebes’, ‛sedeo sedes’. Ergo et
haec quomodo superior parem regulam dat, ut promissivum modum in
‛bo’ mittat, ut ‛terrebo’, ‛docebo’, ‛praebebo’, ‛sedebo’ et sic
omnia huius regulae observabis. Sic et infinitum modum producit
quomodo prima coniugatio,ut dicamus ‛terrere’, ‛docere’,
‛monere’, ‛sedere’. Ergo duae istae parem regulam habent.
[13] Remanet tertia coniugatio, quae tam producta est ‛i’ quam
correpta, quae et ipsa quaeritur ubi et superiores, sed in
activis, ut diximus, et neutralibus verbis. Venit autem ab his
modis: ab ‛o’, ut ‛lego legis’, ‛scribo scribis’, ab ‛io’, ut
‛rapio rapis’, ‛facio facis’, ab ‛uo’, ut ‛ruo ruis’, ‛fluo
fluis’. [14] Ergo haec quid te docet nisi ut futurum tempus in
‛am’ mittas, non in ‛bo’, quomodo superiores? Et facit futurum in
‛am’, ut ‛faciam’, ‛scribam’, ‛legam’, ne dicas ‛faciebo’,
‛scribebo’, ‛legebo’, quia tertia coniugatio in am semper
promissivum mittit. Quam coniugationem, ut dixi, quaeris in
secunda persona ante novissimam litteram.
[15]Infinitum vero modum corripit, ut ‛legere’, ‛scribere‛,
‛facere’, ‛ruere’, non, quem [p. 544 vol. V Keil] admodum
superiores producunt. Quantum exixstimo apertius dictum est de
tertia correpta.
[16]Nunc attende, quae sit ratio tertiae productae, vel quomodo
potest discerni a tertia correpta, cum utraque in uno ‛i’
constent, quod ante novissimam litteram inventurus es, ut puta
exempli gratia dicimus ‛fugio fugis’ et ‛sentio sentis’: secundae
personae ambarum formarum per ‛is’ exeunt quia et ‛fugis’ per
‛is’ et ‛sentis’ per ‛is’; unde habet intellegi an correpta est
tertia an producta? Sed intellegitur sic, id est de imperativo
modo: [17] si exit in ‛i’ a tertia producta venit, ut ‛sentio
sentis’ imperativum ‛senti’, facit; ‛haurio hauris’, imperativum
‛hauri’, facit; ‛servio servis’, imperativum ‛servi’ facit;
tertia vero correpta, licet simili forma exeat in secunda
scilicet persona, tamen et haec discernitur de ipso imperativo,
quem semper in ‛e’ mittit, ut ‛fugio fugis’, ‛fuge’ facit,
‛scribo scribis‛ ‛scribe’ facit. Ergo discernuntur sic, quia
correpta in ‛e’ mittit imperativum, producta in ‛i’.[18] Sed quid
docet ipsa tertia producta? Attende futurum tempus: et in ‛am’
exit et in ‛bo’, sed magis in ‛am’, ut puta de futuro si dicamus
et ‛serviam’ et ‛servibo’ et ‛nesciam’ et ‛nescibo’; sed magis in
‛am’ mittit, ut dixi, quam in ‛bo’. Infinitum vero producit
semper, ut puta ‛haurire’, ‛sentire’, ‛servire’, ‛nescire’. [19]
Nam regula est ut imperativis modis activorum et neutralium
verborum, a quacumque coniugatione, addas ‛re’ syllabam et facit
infinitum, ut puta a prima coniugatione exit imperativus in ‛a’,
ut ‛clama’, ‛voca’, ‛lania’, adicis ‛re’ et facit ‛clamare’,
‛laniare’, ‛vocare’; a secunda coniugatione exit imperativus in
‛e’ productum, huic adicis ‛re’ et facit infinitum, ut ‛mone
monere’ ‛doce docere’ ‛praebe preaebere’; a tertia coniugatione
correpta exit imperativum in ‛e’, huic adice ‛re’ et facit
infinitum, ut ‛scribe scribere’, ‛lege legere’, ‛tolle tollere’;
a tertia coniugatione producta imperativus exit in ‛i’; huic
adice ‛re’, et facit infinitum, ut ‛servi servire’, ‛audi
audire’, ‛hauri haurire’.
[20] Sed quaestio est de ‛dic’ et ‛fac’, numquid adiecta ‛re’
integre sonavit infinitus. Sed usus plurimum valuit: nam recte
‛dice’ et ‛face’ legimus. Nam Vergilius dixit ‛dice’ et Terentius
‛face’, quibus si adicias ‛re’, facient integre sonare infinitum
modum, ‛dicere’ et ‛facere’.
[21] Abunde dicta sunt de coniugationibus activorum seu
neutralium, quae quaeruntur, ut diximus, in secunda persona ante
novissimam litteram. Nunc restat de passivorum et communium et
deponentium verborum coniugationibus dicere, quae quaeruntur in
secunda persona ante novissimam syllabam, non litteram, ut puta
‛clamor clamaris’: ante ‛ris’ ‛a’ est, prima coniugatio, quae in
‛bor’ habet mittere promissivum, ut ‛clamabor clamaberis
clamabitur clamabimur clamabimini clamabuntur’; [22] in
communibus primae coniugationis, ut puta ‛criminor criminaris’:
ante ‛ris’ ‛a’ est, in ‛bor’ habet mittere promissivum, ut
‛criminabor criminaberis criminabitur criminabimur criminabimini
criminabuntur’; [23] in deponentibus primae coniugationis, ut
puta ‛luctor luctaris’: ante ‛ris’ ‛a’ littera est, prima
coniugatio, quae in ‛bor’ mittit promissivum modum, ut ‛luctabor
luctaberis luctabitur luctabimur luctabimini luctabuntur’.
[24] Diximus de prima coniugatione passivorum et communium
deponentiumque verborum, quae ante novissimam syllabam quaeritur.
Nunc dicendum et de secunda coniugatione ipsorum verborum, quae
similiter illic quaeritur ubi et prima. In [p. 545 vol. V Keil]
passivis, ut ‛moneor moneris’: ante ‛ris’ ‛e’ invenimus, quae est
secunda coniugatio, quae exit in ‛bor’, ut ‛monebor moneberis
monebitur monebimur monebimini monebuntur’;[25] in communibus, ut
‛vereor vereris’, ante ‛ris’ ‛e’ invenis, quae mittit in ‛bor’,
ut ‛verebor vereberis verebitur verebimur verebimini verebuntur’
(commune est enim ut dicimus ‛vereor te’ et ‛vereor a te’); in
deponentibus, ut ‛medeor mederis, ante ‛ris’ ‛e’ invenies, quae
mittit in ‛bor’, ut ‛medebor medeberis medeberis medebitur
medebimur medebimini medebuntur’.
[26] Remanet tertia coniugatio, cuius locum implevit ‛e’ littera
correpta, ut puta in passivis ‛legor legeris’: ante ‛ris’ ‛e’
est, sed quia correptum est locum tenet pro ‛i’ ac per hoc,
quoniam ‛e’ correptum est, quod cedit pro ‛i’, quomodo in activis
promissivum modum in ‛am’ mittit, non in ‛bo’, sic in passivis
in ‛ar’ mittit, non in ‛bor’; sic in communibus, <ut puta . . . ;
in deponentibus> ut puta ‛sequor sequeris’: ante ‛ris’ ‛e’
correptum est pro ‛i’ correpto; mittit promissivum in ‛ar’, ut
‛sequar’ dicas, non ‛sequebor’.
[27] Remanet tertia coniugatio producta, ut puta in passivis, ut
‛nutrior nutriris’: ante ‛ris’ ‛i’ productum est, ergo, quia
tertia est, exit in ‛ar’, ut dicamus de futuro ‛nutriar’, quia
producta est, exit in ‛bor’, ut dicamus ‛nutribor’. Haec ergo sic
observabis et in communibus et deponentibus. [28] Infinitivus
vero modus ipsorum verborum, a prima coniugatione et secunda et
tertia producta, in ‛ri’ exit, ut puta a prima ut ‛clamari’, a
secunda ut ‛moneri’, a tertia producta ‛nutriri’; a tertia vero
correpta numquam exit in ‛ri’, sed in ‛i’, ut puta ‛legi’,
‛scribi’ dicimus, et ‛ungi’, non ‛ungeri’, quia ‛ungo’ dicimus,
non ‛ungeo’. [29] Nam quoniam de ‛ungeri’ et ‛ungi’ habita
quaestio est, quid dicemus sic de ‛tergeri’ et de ‛tergi’? Sed
‛tergeri’, non ‛tergi’ quia ‛tergeo’ facit, non ‛tergo’. Sic
<et>iam in ceteris observabis, ut, ubi inveneris secundam
coniugationem ‛ri’ habeat infinitus modus in his verbis, ut
‛caveo caveri’, ‛doceo doceri’, ‛terreo terreri’, ‛coerceo
coerceri’.
[30] Quantum ratio postulavit de coniugationibus ordine
tractavimus. Nunc de participiis pauca dicenda sunt.
 IV. De participio  

[1]Participia dicta sunt quod partem capiant nominis, partemque
verbi. Trahunt enim a nomine casus, a verbo tempora, ut puta
‛legens lecturus’: ecce iam tractum est a verbo aliquid, id est
tempus; nam ‛legens’ praesentis temporis participium est,
‛lecturus’ futuri; [2] et declinantur quomodo nomina, ut puta
‛hic legens huius legentis huic legenti’; et sic per omnes casus
declinas tam singulari quam in plurali; sic et ‛lecturus’, ‛hic
lecturus huius [p. 546 vol. V Keil] lecturi huic lecturo’ et
cetera: ecce traxit a nomine declinationem.
[3] Sane omnia participia in praesenti tempore aut in ‛ans’
exeunt, et veniunt a prima coniugatione, ut ‛amans’, ‛clamans’,
aut in ‛ens’ et veniunt a secunda vel tertia correpta vel
producta, ut ‛monens’, ‛legens’, ‛serviens’: nam ‛monens’ a
secunda coniugatione est, ‛legens’ a tertia correpta, ‛serviens’
a tertia producta. [4]Futuri temporis participia semper in ‛rus’
exeunt ab omnibus verbis. Praeteriti temporis semper aut in ‛tus’
aut in ‛sus’: in ‛tus’, ut ‛scriptus’, in ‛sus’, ut ‛visus’,
‛falsus’. Futuri temporis participia a passivis vel communibus
semper in ‛dus’: nam deponens numquam habet duo futura (nec enim
dicimus ‛luctandus est ille’ aut ‛nascendus est’), sed habet
unum, ut ‛luctaturus’, ‛nasciturus’, ‛locuturus’. [5]Sane regula
est participia omnia praesentis temporis generis esse omnis, id
est quaeque exeunt in ‛ans’ quaeque in ‛ens’, ut ‛hic’ et ‛haec’
et ‛hoc amans’, ‛legens’, ‛serviens’.
 V. De adverbiis  


[1]Adverbia aut ab aliis veniunt aut ex se. <Ex se> sunt loci,
temporis, ut puta loci ‛hic’, ‛istic’, ‛illic’ et cetera quae
locum significant; temporis, ut ‛hodie’, ‛cras’, ‛heri’ et cetera
quae tempus significant. Ab aliis adverbia veniunt aut nomine
aut participio, ut a ‛docto’ ‛docte’, a nomine a ‛iusto’ ‛iuste’.
[2] Sane adverbiorum biformis regula est: ablativo enim
diriguntur adverbia. Vnde si habuerit ‛o’ ablativus, adverbium in
‛e’ mittit, ut supra diximus, a ‛docto’ ‛docte’, a ‛iusto’
‛iuste’, a ‛pio’ ‛pie’, a ‛religioso’ ‛religiose’. Si vero
ablativus in ‛i’ exierit, adverbium in ‛ter’ mittit, ut a
‛simili’ ‛similiter’, ab ‛agili’ ‛agiliter’, a ‛veloci’
‛velociter’, a ‛forti’ ‛fortiter’, a ‛grandi’ ‛granditer’ et
cetera talia.
 VI. De praepositionibus  

[1] Praepositiones notae sunt accusativae et ablativae, ut puta
‛ad’ praepositio: masculinis, ut ‛ad illum vado’, in femininis,
‛ad illam vado’, in neutris ‛ad illud vado templum’ vel
‛theatrum’; et pluraliter in masculinis ‛ad illos’, in femininis
‛ad illas’, in neutris ‛ad illa templa’. [2] Sane si tibi de hoc
pronomine interrogatio fit, ut dicas puta: ‛ad quem vadis?’ vel
‛ad quam vadis?’, vel ‛ad quod templum?’ in plurali vero vide ne
dicas ‛ad qua templa vadis’ sed ‛ad quae’, sic ‛ad quae loca
pergis’, sic ‛ad quae palatia’, sic ‛ad quae spatia’ et alia
similia. [3] Remanent praepositiones utriusque, quae discernuntur
de motu et situ. De motu, ut puta: ‛quo is?’ Vides quia moves se
qui it, ergo respondebit accusativu casu, ut dicat ‛in forum’
‛in templumi’ ‛in balneum’. Si vero situs est, et significat se
fuisse alicubi, ablativo respondet, ut dicat ‛in foro fui’ non
‛in forum fui’, sic ‛in templo fui’, sic ‛in thermis fui’. Ergo
tu sic attende, ut, si fuit iam alicubi, [p. 547 vol. V Keil]
ablativo respondeat; si it adhuc, accusativo. [4] Abunde dictum
sit de praepositionibus. Iam cetera in artibus habes plenissime
dicta.

