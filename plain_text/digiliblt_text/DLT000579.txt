digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Rufinus, De compositione et de numeris oratorum



transcodifica di base da rtf a xml-tei: Piero Colombo - Step srl

Testo : Marinone, GL-CD adeguato su ed. D'Alessandro

Adeguamento testo su nuova edizione: Alice Borgna

Controllo marcatura XML-TEI: Alice Borgna

2017 digilibLT, Vercelli

Fonte: Rufini Antiochensis Commentaria in metra terentiana et de
compositione et de numeris oratorum, edizione critica a cura di
P. D'Alessandro, Hildesheim - Zürich - New York 2004 (Collectanea
Grammatica Latina 3), pp. 21-38.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

<De compositione et de numeris oratorum> Versus Rufini u. c.
litteratoris de compositione et de metris oratorum.



Musigenae numeros uates et metra secuntur,
orator numeros: haec illi maxima uirtus,
ne uagus errando laudandam nesciat artem.
Rhetoras Ausonios et Graios dactylus armat,
dactylus armauit Ciceronem, armauit iambus
spondeusque grauis numeroque aptissime paean,
temporibusque pares, quamuis et syllaba crescat.
Continuos fugito multos -fit uersus- eosdem.
Optimus orator sequitur ratione poetas:
cognatus uirtute sua metrumque recusans,
hic quoque uult numeris uoces frenare uagantes.
Item sic:
Doctus Aristoteles paeanem laudat utrumque:
a longa incipiens primordia pulchra locabit, [p. 566 vol. VI
Keil]
'aspicere' ut uerbum est, contrarius ille supremus;
Tullius hunc laudat cui sit paenultima longa:
'esse' trochaeus adest, 'uideatur' tertius ille
quem paeana uocat Musis deuota uetustas:
hic membris numerus melior, cui tertia longa.
Versus Rufini u. c. litteratoris de numeris et pedibus oratorum.

Rhetoricas pulchre structuras dochmius ornat:
principium bacchius erit, concludet iambus;
aut uice mutata nomen mutabitur uni:
primus iambus erit, tum finem creticus explet:
prima breuis longaeque duae, breuis, ultima longa,
exemplumque artis dabitur 'res publica' uobis
quam Cicero casu genetiuo ponere gaudet.
Hoc pede composito laudatur fama pedestris;
ut docet Ausonius orator Tullius ingens,
omnibus iste locis numerum pes efficit aptum:
longa breuem sequitur, longam breuis, addite longam,
syllaba prima breuis, tum syllaba longa secunda,
tertia longa, breuis quarta productaque quinta.
Tullius orator ceu multi dochmion ornat.
Idem sic:
Creticus atque trochaeus erit, qui claudere possunt,
aut spondeus inest nullo discrimine finis;
aut uice mutata nomen mutabitur illis,
principioque trochaeon habes, in fine molossum,
ut finis bacchius erit, breuis ultima claudet:
longa sit anne breuis, nullum discrimen habetur,
ut solet in metris doctus componere uates.
Aut Asiae numerus pulcher: bis fine trochaeus.
Sed magis erigitur spondeo clausula fortis:
hanc docet eloquium summi Demosthenis artem.
Item uersus Rufini:

Spondeo narrare solent tibi rhetores acta,[p. 567 vol. VI Keil]
quod grauis et tardus res gestas mentibus adfert;
dactylicis certant pedibus, quia currere possunt.
Dicimus egregios Theopompi more labores,
et uitam insignem laudamus Isocratis arte:
hic stilus historiis, hic laudibus aptior haeret.
De ambitu siue circuitu quem Graeci περίοδον dicunt sic:
dicere Musa iubet, me dicere iussit Apollo,
circuitum orator quot membris reddere debet.
Vos, Phoebi comites, animis haec condite uestris
et memorem doctis componite mentibus artem:
non unum natura dedit nos ferre laborem,
legibus alternis quae pulchras iunxerat artes;
quattuor e membris plenum formare uidemus
rhetora circuitum: sic ambitus ille uocatur;
quattuor hexametris hunc uersibus aspicis aequum.
De genere iudiciali, περὶ τοῠ δικανικοῠ:
Iudiciis paeana refert tibi Tullius aptum.
De genere deliberatiuo, περὶ τοῠ συμβουλευτικοῠ:
siquis rem dubiam deliberet, armat iambus.
Dactylus his causis tibi dicitur aptus utrisque.
De Theophrasto idem Rufinus metro sapphico sic:
rhetoras pulchros Theophrastus ornat,
membra dispergens bona dithyrambi
fusa per <p>artes: anapaestus i<s>ta
floret in arte.
Longior fluxit numerus per artem,
quem dedit nobis anapaestus ille:
hinc pedes claros loca dithyrambi
rhetores aptant.
Cicero de numeris oratoriis sic dicit: «insistit autem ambitus
modis pluribus, e quibus unum est secuta Asia maxime, qui
dichoreus uocatur, cum duo extremi chorei sunt, id est e singulis
longis et breuibus: explanandum est enim quod iam ab aliis eidem
pedes aliis uocabulis nomi[p. 568 vol. VI Keil]nantur. Sed in
orationis numero nihil est tam uitiosum, quam si semper est idem:
cadit autem per se ipse ille praeclare, quo etiam satietas
formidanda est magis».

Quintilianus in arte de numeris et structura Demosthenis sic
dicit: «nam quo fit ut Demosthenis seuera uideatur compositio
‛τοῖς θεοῖς εὔχομαι πᾶσι καὶ πάσαις’, et illa quae ab uno, quod
sciam, Bruto minus probatur, ceteris placet, ‛κἂν μήπω βάλλῃ μηδὲ
τοξεύῃ’».
Idem in alio sic: «talia sunt Demosthenis ‛πᾶσι καὶ πάσαις’
et:‛πᾶσιν ὑμῖν’, et totum paene principium».
In alio sic: «est et dochmius, qui fit ex bacchio et iambo uel ex
iambo et cretico, stabilis in clausulis et seuerus; spondeus
quoque, quo plurimum est Demosthenes usus».

Diomedes sic dicit in II libro artis suae: «igitur spondeus e
duabus syllabis longis aptus est clausulis qualibus maxime
Demosthenes utitur: ‛πᾶσι καὶ πάσαις καὶ πᾶσιν ὑμῖν’; habet enim
graues sonos finemque sensus et clausulae firmas sedes
constituit, ut 'rei publicae causa' et 'arma sumpsi' et 'esse pro
nobis'. Grauior est autem longa syllaba praecedente quam breui:
aliter enim sonat 'arma sumpsi', aliter 'esse pro nobis'».

Cicero ad Herennium in arte sic: «ὑπέρβατον. Huius modi
transiectio, quae rem non reddit obscuram, multum poterit ad
continuationes, de quibus ante dictum est; in quibus oportet
uerba sicuti ad poeticum exstruere numerum, ut perfecte et
perpolitissime possint esse absolutae».

De structuris, id est de numeris, siue de continuatione siue de
compositione Cicero sic dicit: «longissima est igitur complexio
uerborum, quae uolvi uno spiritu potest; sed hic naturae modus
est, artis alius: nam cum sint numeri plures, iambum et trochaeum
frequentem segregat ab oratore Aristoteles -Catule- uester, qui
natura tamen incurrunt ipsi in orationem sermonemque nostrum; sed
sunt insignes percussiones eorum [p. 569 vol. VI Keil] numerorum
et minuti pedes. Quare primum ad heroum nos, dactylici et
anapaesti et spondei pedem, inuitat, in quo inpune progredi licet
duo dumtaxat pedes aut paulo plus, ne[c] plane in uersum aut in
similitudinem uersus incidamus: ‛altae sunt geminae quibus’; hi
tres heroi pedes in principia continuandorum uerborum satis
decore cadunt. Probatur autem ab eodem illo maxime paean, qui est
duplex: nam aut a longa oritur, quam tres breues consequuntur,
ut haec uerba: desinite, incipite, comprimite; aut a breuibus
deinceps tribus, extrema producta atque longa, sicut illa sunt:
domuerant, sonipedes. Atque illi philosopho ordiri placet a
superiore paeane, posteriore finire. Est autem paean hic
posterior non syllabarum numero, sed aurium mensura, quod est
acrius iudicium et certius, par fere cretico, qui est ex longa et
breui et longa:
‘quid petam praesidi aut exequar? Quoue nunc‘;
a quo numero exorsus est Fannius, ‛si, Quirites, minas illius’.
Hunc ille clausulis aptiorem putat, quas uult longa plerumque
syllaba terminari».

Postea in eodem tertio libro de oratore sic dicit: «sed saepe
carpenda membris minutioribus oratio est, quae tamen ipsa membra
sunt numeris uincienda. Neque uos paean aut herous ille
conturbet: ipsi occurrent orationi, ipsi -inquam- se offerent et
respondebunt non uocati. Consuetudo modo illa sit scribendi atque
dicendi, ut sententiae uerbis finiantur eorumque uerborum
iunctio nascatur a proceris <numeris> ac liberis, maxime heroo
aut paeane priore aut cretico, sed uarie distincteque considat:
notatur enim maxime similitudo in conquiescendo. Et si primi et
postremi pedes sunt hac ratione seruati, medii possunt latere,
modo ne circuitus ipse uerborum sit aut breuior quam aures
expectent, aut longior quam uires atque anima patiatur. Clausulas
autem diligentius etiam seruandas esse arbitror quam superiora,
quod in his maxime perfectio atque absolutio iudicatur. Nam
uersus aeque prima et media et extrema pars [p. 570 vol. VI Keil]
adtenditur, qui debilitatur, in quacumque est parte titubatum;
in oratione autem pauci prima cernunt, postrema plerique, <quae>
quoniam apparent et intelleguntur, uarianda sunt, ne aut animorum
iudiciis repudientur aut aurium satietate. Duo enim aut tres
fere sunt extremi seruandi et notandi pedes, si modo non breuiora
et praecisa erunt superiora, quos aut choreos aut heroos aut
alternos esse oportebit, aut in paeane illo posteriore, quem
Aristoteles probat, aut ei pari cretico. Horum uicissitudines
efficient ut neque ii satientur qui audient fastidio
similitudinis, nec nos id quod faciemus opera dedita facere
uideamur».

Postea sic: «uerum ut in uersu uulgus, si est peccatum, uidet,
sic, siquid in nostra oratione claudicat, sentit, sed poetae non
ignoscit, nobis concedit; taciti tamen omnes non esse illud, quod
diximus aptum perfectumque cernunt».

Idem M. Cicero in Oratore de pedibus et numeris incisorum, id est
κομμάτων, et membrorum, id est κώλων et ambituum siue
circuituum, id est περιόδων, sic dicit: «Apud Graecos quidem iam
anni prope CCCC sunt, cum hoc probatur; nos nuper agnouimus».

Postea sic: «quod si aures tam inhumanas tamque agrestis habent,
ne doctissimorum quidem uirorum eos mouebit auctoritas. Omitto
Isocraten discipulosque eius, Ephorum et Naucraten, quamquam
orationis faciendae et ornandae auctores locupletissimique ipsi
oratores esse debebant. Sed [si] quis hominum doctior, acutior,
quis in rebus uel inueniundis uel iudicandis acrior Aristotele
fuit? Quis porro Isocrati aduersus infensius? Is igitur uersum in
oratione uetat esse, numerum iubet; eius auditor Theodectes, in
primis, ut Aristoteles saepe significat, politus scriptor atque
artifex, hoc idem sentit et praecipit; Theophrastus uero isdem de
rebus etiam accuratius. Quis ergo istos ferat, qui hos auctores
non probent? nisi omnino haec esse ab iis praecepta nesciunt».

In alio loco sic dicit: «fluit omnino numerus a primo tum
incitatius [p. 571 vol. VI Keil] breuitate pedum, tum proceritate
tardius; cursum contentiones magis requirunt, expositiones rerum
tarditatem».

In alio loco sic dicit: «cur de perfugis nostris copias conparant
contra nos? prima sunt illa duo, quae commata Graeci uocant, nos
incisa dicimus; deinde tertium colon illi, nos membrum: sequitur
non longa, ex duobus enim uersibus, id est membris, perfecta
comprehensio est et in spondeos cadit. Et Crassus quidem sic
plerumque dicebat, idque ipse genus dicendi maxime probo. Sed
quae incisim aut membratim efferuntur, ea uel aptissime cadere
debent, ut est apud me: ‛domus tibi deerat? at habebas: pecunia
superabat? at egebas’. haec incise dicta sunt quattuor. at
membratim quae secuntur duo: ‛incurristi amens in columnas, in
alienis insanisti’. Deinde omnia tamquam crepidine quadam
conprehensione longiore sustinentur: ‛depressam, caecam, iacentem
domum pluris quam te et fortunas tuas aestimasti’. Dichoreo
finitum, at spondeis proximum illud: nam <in> his, quibus ut
pugiunculis uti oportet, breuitas faciet ipsa liberiores pedes.
Saepe enim singulis utendum est, plerumque binis, et utrisque
addi pedis pars potest, non fere ternis amplius. Incisim autem et
membratim tracta oratio in ueris causis plurimum ualet,
maximeque iis locis, cum aut arguas aut refellas, ut nos in
Corneliana secunda: ‛o callidos homines, o rem excogitatam, o
ingenia metuenda!’: membratim adhuc, dein caesim: ‛diximus’;
rursus membratim: ‛testes dare uolumus’; extrema sequitur
conprehensio, sed ex duobus membris, qua non potest esse breuior:
‛quem, quasi, nostrum fefellit ita uos esse facturos?’. Nec
ullum genus dicendi est aut melius aut fortius, binis aut ternis
ferire uerbis, non numquam singulis, paulo alias pluribus, inter
quae uariis clausulis se interponit raro numerosa comprehensio».

Idem Cicero de Theophrasto sic dicit: «namque ego illud adsentior
[p. 572 vol. VI Keil] Theophrasto, qui putat orationem, quae
quidem sit polita atque facta quodam modo, non adstricte, sed
remissius numerosam esse oportere. etenim, sicut ille suspicatur,
et ex istis modis quibus hic usitatus uersus efficitur, post
anapaestus, procerior quidam numerus, effloruit, inde ille
licentior et diuitior fluxit dithyrambus, cuius membra et pedes,
ut ait idem, sunt in omni locupleti oratione diffusa».

Idem Cicero in Bruto sic dicit: «extitit igitur iam senibus illis
quos paulo ante diximus, Isocrates, cuius domus cunctae Graeciae
quasi ludus quidam patuit atque officina dicendi, magnus orator
et perfectus magister, quamquam forensi luce caruit intraque
parietes aluit eam gloriam quam nemo, meo iudicio, est postea
consecutus. is et ipse scripsit multa praeclare et docuit alios,
et cum cetera melius [est] quam superior<es>, tum primus
intellexit etiam in soluta oratione, dum uersum effugeret, modum
tamen et numerum quendam oportere seruari. Ante hunc enim
uerborum quasi structura et quaedam ad numerum conclusio nulla
erat, aut, si quando erat, non apparebat eam dedita opera esse
quaesitam. Quae forsitan laus sit, uerum tamen natura magis tum
casuque non numquam, haud ratione aliqua aut ulla obseruatione
fiebat».

Fl. Sosipater Charisius de numeris sic dicit: «bacchiacum metrum
est tale:
‛bacchare, laetare, praesente Frontone’.
Hoc mihi uidetur ad prosam conuenire: et sane multis pedibus in
oratione utimur, licet stulti putent liberum a uinculis pedum
sermonem prosae esse debere».

Cicero de numeris sic dicit: «uersus enim illi ueteres in hac
soluta oratione propemodum, hoc est numeros quosdam, nobis esse
adhibendos putauerunt».

Postea sic, «idque princeps Isocrates instituisse fertur, ut
inconditam antiquorum dicendi consuetudinem delectationis atque
aurium causa, quem ad modum scribit discipulus eius Naucrates,
numeris adstringeret. Namque haec duo musici, qui erant quondam
item poetae, machinati ad uoluptatem sunt, uersum atque cantum,
ut et uerborum numero et [p. 573 vol. VI Keil] uocum modo et
delectatione uincerent aurium satietatem. Haec igitur duo -uocis
dico moderationem et uerborum conclusionem- quoad orationis
seueritas pati possit, [et] a poetica ad eloquentiam traducenda
duxerunt. In quo illud est uel maximum, quod uersus in oratione
si efficitur coniunctione uerborum, uitium est, et tamen eam
coniunctionem sicuti uersum numerose cadere et quadrare et
perfici uolumus. Neque est ex multis rebus, quae magis oratorem
ab imperito dicendi ignaroque distinguat».

Idem Cicero in alio loco sic dicit: «nam etiam poetae quaestionem
attulerunt, quidnam esset illud quo ipsi differrent ab
oratoribus: numero maxime uidebantur antea et uersu; nunc apud
oratores iam ipse numerus concrebruit: quicquid est enim, quod
sub aurium mensuram aliquam cadit, etiam si abest a uersu (nam id
quidem uitium orationis est), numerus uocatur, qui Graece
rhytmos dicitur. Itaque uideo uisum esse nonnullis Platonis et
Democriti locutionem, etsi absit a uersu, tamen quod incitatius
feratur et clarissimis uerborum luminibus utatur, potius poema
putandum quam comicorum poetarum, apud quos, nisi quod uersiculi
sunt, nihil est aliud cotidiani dissimile sermonis».

Victorinus de compositione sic dicit: creticum, qui est ex longa
et breui et longa, si sequatur spondeus uel trochaeus, bonam
compositionem facere dicunt, «quo usque tandem abutere, Catilina,
patientia nostra?»: duo extremi pedes sunt creticus et spondeus.
Idem multa dicit.

De compositione et numeris et pedibus oratoriis, ut Cicero dicit,
isti scripserunt apud Graecos: Thrasymachus, Naucrates, Gorgias,
Ephorus, Isocrates, Theodectes, Aristoteles, Theodorus
Byzantius, Theophrastus, Hieronymus; Latine de numeris hi:
Cicero, Victorinus, Eusebius, Terentianus, Varro, Probus,
Charisius, Diomedes, Quintilianus, Donatus, Victor, Seruius.

Item Cicero in oratore de numeris et pedibus et de compositione
sic: «nam qui [p. 574 vol. VI Keil] Isocraten maxime mirantur hoc
in eius summis laudibus ferunt, quod uerbis solutis numeros
primus adiunxerit. cum enim uideret oratores cum seueritate
audiri, poetas autem cum uoluptate, tum dicitur numeros secutus,
quibus etiam in oratione uteremur, cum iucunditatis causa, tum ut
uarietas occurreret satietati. Quod ab his uere quadam ex parte,
non totum dicitur: nam neminem in eo genere scientius uersatum
Isocrate confitendum est, sed princeps inueniendi fuit
Thrasymachus, cuius omnia nimis extant scripta numerose. Nam, ut
paulo ante dixi, paria paribus adiuncta et similiter definita,
itemque contrariis relata contraria, quae sua sponte, si id non
agas, cadunt plerumque numerose, Gorgias primus inuenit, sed iis
est usus intemperantius. id autem est genus, ut ante dictum est,
ex tribus partibus collocationis alterum. Eorum uterque Isocraten
aetate praecurrit, ut eos ille moderatione, non inuentione
uicerit: est enim ut in transferendis faciendisque uerbis
tranquillior, sic in ipsis numeris sedatior; Gorgias autem
auidior est generis eius et iis festiuitatibus -sic enim ipse
censet- insolentius abutitur, quas Isocrates, cum tamen audisset
adulescens etiam in Thessalia senem iam Gorgiam, moderatius
temperauit».

In alio loco sic: «sed hos cum in clausulis pedes nomino, non
loquor de uno pede extremo; adiungo, quod minimum sit, proximum
superiorem, saepe etiam tertium. Ne iambus quidem, qui est e
breui et longa, aut par choreo, qui habet tres breues trochaeus
(sed spatio par, non syllabis), aut etiam dactylus, qui est e
longa et duabus breuibus, si est proximus a postremo, parum
uolubiliter peruenit ad extremum, si est extremus choreus aut
spondeus: numquam enim interest uter sit eorum in pede extremo.
Sed iidem hi tres pedes male concluduntur, si quis eorum in
extremo locatus est, nisi cum pro cretico postremus est dactylus:
nihil enim interest dactylus sit extremus an creticus, quia
postrema syllaba breuis an longa sit, ne in uersu quidem refert.
Quare etiam paeana qui dixit aptiorem, in quo esset longa
postrema, uidet parum, quoniam nihil ad rem est postrema quam
longa sit. Iam paean, quod plures habet syllabas, numerus a
quibusdam, non pes existimatur».

Idem Cicero in [p. 575 vol. VI Keil] dialogis de re publica multa
dicit, referens Asianos oratores ditrochaeo clausulas terminare.

Terentianus de cretico, hoc est de amphimacro pede, sic dicit:
«optimus pes et melodis et pedestri[s] gloriae,
plurimum orantis decebit, quando paene in ultimo
obtinet sedem beatam, terminet si clausulam
dactylus spondeus imam: Nec trochaeum respuo.
Bacchios utrosque fugito. Nec repellas tribrachyn:
nam solet longam trochaeus soluere in duas breues,
unde et appellant trochaeum, quem uocamus tribrachyn.
Plenius tractatur istud arte prosa rhetorum».
Pompeius Messalinus de numeris et pedibus oratorum sic dicit:
«Cicero spondeum incisis idoneum putat, quia -ut ait- paucitatem
pedum grauitate sua et tarditate compensat; dochmium aptum quouis
loco esse, dum semel ponatur, quoniam continuatus numerum
asperum efficiat; dichoreum quoque praeclare cadere: sed palmam
de omnibus cretico tribuit». Idem de Sallustiana compositione
siue de numero et structura sic dicit: «nunc, si uideatur,
Sallustianae periodi numeros inspiciamus: ‛res popu’ dactylus,
‛li Romani Marco’ tres spondei, ‛Lepido’ anapaestus, ‛Quinto
Catulo’ spondeus et anapaestus, ‛consulibus’ paeon primus, ‛ac
deinde’ dichoreus siue ditrochaeus, ‛militi’ dactylus, ‛aet domi’
creticus, ‛gestas’ spondeus, ‛composui’ choriambus ex longa et
breui ac breui et longa».

Cicero de compositione Demosthenis sic dicit: «quasi uero
Trallianus fuerit Demosthenes, cuius non tam uibrarent fulmina
illa, nisi numeris contorta ferrentur».

Versus Rufini u.c. de numeris et pedibus oratorum.

[p. 576 vol. VI Keil] Creticus aut spondeus erit paeanue
supremus,
dactylus atque trochaeus adest uel cursor iambus,
partibus in cunctis qui ponitur ante supremum,
temporibusue pares hos omnes reddere possunt,
soluere seu longas malis, ut syllaba crescat.
Rhetoricis Asiae placuit bis fine trochaeus.
Principia et medium et finem tibi dochmius ornat.
Cicero de incisis et membris et de circuitu sic: «o Marce Druse,
patrem appello: haec quidem duobus in his pedibus incisim, deinde
membratim. Tu dicere solebas sacram esse rem publicam: haec item
membra ternis. Post ambitus: quicumque uiolasset, ab omnibus
esse ei poenas persolutas; dichoreus (nihil enim ad rem extrema
illa longa sit an breuis); deinde: patris dictum sapiens
temeritas filii comprobauit: hoc dichoreo tantus clamor contionis
excitatus est, ut admirabile esset. Quaero nonne id numerus
effecerit. Verborum ordinem inmuta, fac sic: comprobauit filii
temeritas; iam nihil erit, etsi ‛temeritas’ ex tribus breuibus et
longa est, quem Aristoteles ut optumum probat».

Idem Cicero postea sic dicit: «sed sunt clausulae plures quae
numerose et iucunde cadant. Nam et creticus, qui est e longa et
breui et longa, et eius aequalis paean, qui spatio par est,
syllaba longior, qui commodissime putatur in solutam orationem
inligari, cum sit duplex: nam aut e longa est et tribus breuibus,
qui numerus in primo uiget, iacet in extremo; aut e totidem
breuibus et longa, quem optime cadere censent ueteres; ego non
plane reicio, sed alios antepono. Ne spondeus quidem est funditus
repudiandus, etsi, quod est e longis <duabus>, hebetior uidetur
et tardior; habet tamen stabilem quendam et non expertem
dignitatis gradum, in incisionibus uero multo magis et in
membris: paucitatem enim pedum grauitate sua et tarditate
compensat».

[p. 577 vol. VI Keil] Donatus de structuris et pedibus oratoriis
[numerorum] sic dicit: «Cicero in exornatione sententiae
clausulaque ponenda modo ditrochaeum probat pedem, modo paeana
primum aptum incipientibus, modo paeana quartum finientibus
congruum, modo dochmium ex breui et duabus longis et breui et
longa (cuius exemplum posuit: amicos tenes), modo amphimacrum
pedem, et rursus modo dactylicum numerum, modo anapaesticum, modo
dithyrambicum laudat».

Probus de numeris sic dicit: «trochaeus et paeon tertius faciet
illam structuram Tullio peculiarem, ‛esse uideatur’».

Cicero de numeris et pedibus oratoriis sic: «iam paean, quod
plures habet syllabas quam tres, numerus a quibusdam, non pes
exixstimatur: est quidem -ut inter omnes constat antiquos:
Aristotelem, Theophrastum, Theodecten, Ephorum - unus aptissimus
orationi uel orienti uel mediae; putant illi etiam cadenti, quo
loco mihi uidetur aptior creticus. Dochmius autem e quinque
syllabis -breui, duabus longis, breui, longa, hoc est ‛amicos
tenes’ - quouis loco aptus est».

Idem Cicero de pedibus et structuris sic dicit: «iambus enim
frequentissimus est in iis quae demisso atque humili sermone
dicuntur, paean autem in amplioribus, in utroque dactylus. Itaque
in uaria et perpetua oratione hi sunt inter se miscendi et
temperandi».

Cicero ad Herennium in arte rhetorica de membro, id est περὶ
κώλου, sic dicit: «membrum orationis appellatur res breuiter
absoluta sine [p. 578 vol. VI Keil] totius sententiae
demonstratione, quae denuo alio membro orationis excipitur, hoc
pacto: ‛et inimico proderas’: id est unum, quod appellamus
membrum; deinde hoc excipiatur oportet altero: ‛et amicum
laedebas’. Ex duobus membris haec exornatio potest constare, sed
commodissima et absolutissima est, quae ex tribus constat hoc
pacto: ‛et inimico proderas et amicum laedebas et tibi non
consulebas’; item: «nec rei publicae consuluisti nec amicis
profuisti nec inimicis restisti».

