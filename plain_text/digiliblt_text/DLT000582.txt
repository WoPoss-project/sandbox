digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vita Vergilii

Probus (Ps.)

Correzione linguistica: Chiara Miglietta

Codifica XML: Nadia Rosso

2015 digilibLT, Vercelli

Fonte: Vitae Vergilianae antiquae, recc. G. Brugnoli et F. Stok,
Romae 1997, 193-200.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

P. Vergilius Maro natus Idibus Octobris Crasso et Pompeio conss.
matre Magia Polla, patre Vergilio rustico uico Andico, qui abest
a Mantua milia passuum XXX, tenui facultate nutritus. Sed cum iam
summis eloquentiae doctoribus uacaret, in belli ciuilis tempora
incidit, quod Augustus aduersus Antonium gessit; primumque post
Mutinense bellum ueteranis <agros cedere coactus>, postea
restitutus beneficio Alpheni Vari Asinii Pollionis et Cornelii
Galli, quibus in Bucolicis adulatur, deinde per gratiam
Maecenatis in amicitiam Caesaris ductus est. Vixit pluribus annis
liberali in otio secutus Epicuri sectam, insigni concordia et
familiaritate usus Quintilii Tuccae et Vari. Scripsit Bucolica
annos natus octo et XX, Theocritum secutus; Georgica, Hesiodum et
Varronem. Aeneida ingressus bello Cantabrico - hoc quoque
ingenti industria - ab Augusto usque ad sestertium centies
honestatus est. Decessit in Calabria annum agens quinquagesimum
et primum heredibus Augusto et Maecenate cum Proculo minore
fratre. Cuius sepulcro, quod est in uia Puteolana, hoc legitur
epigramma:



     Mantua me genuit, Calabri rapuere, tenet nunc
     Parthenope: cecini pascua rura duces.
     


Aeneis seruata ab Augusto, quamuis ipse testamento damnat, ne
quid eorum, quae non edidisset, extaret, quod Seruius Varus hoc
testatur epigrammate:



     Iusserat haec rapidis aboleri carmina flammis
     Vergilius, Phrygium quae cecinere ducem.
     Tucca uetat Variusque simul; tu, maxime Caesar,
     non sinis et Latiae consulis historiae.
     


