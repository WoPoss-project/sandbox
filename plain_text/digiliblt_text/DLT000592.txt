digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Passio Sanctarum Perpetuae et Felicitatis



Correzione linguistica: Clementina Mazzucco

Codifica XML: Nadia Rosso

2015 digilibLT, Vercelli

Fonte: Passio Sanctarum Perpetuae et Felicitatis, vol. I: Textum
Graecum et Latinum ad fidem codicum mss., edidit Cornelius
Ioannes Maria Ioseph van Beek. Accedunt Acta brevia SS. Perpetuae
et Felicitatis, Noviomagi 1936.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PASSIO SANCTARUM PERPETUAE ET FELICITATIS  

1. [1] Si vetera fidei exempla, et Dei gratiam testificantia et
aedificationem hominis operantia, propterea in litteris sunt
digesta, ut lectione eorum quasi repraesentatione rerum et Deus
honoretur et homo confortetur, cur non et nova documenta aeque
utrique causae convenientia et digerantur? [2] Vel quia proinde
et haec vetera futura quandoque sunt et necessaria posteris, si
in praesenti suo tempore minori deputantur auctoritati, propter
praesumptam venerationem antiquitatis. [3] Sed viderint qui unam
virtutem Spiritus unius Sancti pro aetatibus iudicent temporum,
cum maiora reputanda sunt novitiora quaeque, ut novissimiora,
secundum exuperationem gratiae in ultima saeculi spatia decretam.
[4] {€In novissimis enim diebus, dicit Dominus, effundam de
Spiritu meo super omnem carnem, et prophetabunt filii filiaeque
eorum; et super servos et ancillas meas de meo Spiritu effundam;
et iuvenes visiones videbunt, et senes somnia somniabunt€}. [5]
Itaque et nos, qui sicut prophetias ita et visiones novas pariter
repromissas et agnoscimus et honoramus, ceterasque virtutes
Spiritus Sancti ad instrumentum Ecclesiae deputamus (cui et
missus est idem omnia donativa administratu<ru>s in omnibus,
pro<ut> unicuique distribuit Dominus) necessario et digerimus et
ad gloriam Dei lectione celebramus, ut ne qua aut inbecillitas
aut desperatio fidei apud veteres tantum aestimet gratiam
divinitatis conversatam, sive <in> martyrum sive in revelationum
dignatione, cum semper Deus operetur quae repromisit, non
credentibus in testimonium, credentibus in beneficium. [6] Et nos
itaque {€quod audivimus et contrectavimus, annuntiamus et
vobis€}, fratres et filioli, {€uti et vos€} qui interfuistis
rememoremini gloriae Domini, et qui nunc cognoscitis per auditum
{€communionem habeatis cum€} sanctis martyribus, et per illos cum
Domino nostro {€Iesu Christo€}, cui est claritas et honor in
saecula saeculorum. Amen.

2. [1] Apprehensi sunt adolescentes catechumeni, Revocatus et
Felicitas, conserva eius, Saturninus et Secundulus; inter hos et
Vibia Perpetua, honeste nata, liberaliter instituta, matronaliter
nupta, [2] habens patrem et matrem et fratres duos, alterum
aeque catechumenum, et filium infantem ad ubera. [3] Erat autem
ipsa circiter annorum viginti duo. Haec ordinem totum martyrii
sui iam hinc ipsa narravit, sicut conscriptum manu sua et suo
sensu reliquit:

3. [1] «Cum adhuc», inquit, «cum prosecutoribus essemus et me
pater verbis evertere cupiret et deicere pro sua affectione
perseveraret: “Pater”, inquam, “vides verbi gratia vas hoc
iacens, urceolum sive aliud?”. Et dixit: “Video”. [2] Et ego dixi
ei: “Numquid alio nomine vocari potest quam quod est?”, et ait:
“Non”. “Sic et ego aliud me dicere non possum nisi quod sum,
Christiana”. [3] Tunc pater motus hoc verbo mittit se in me, ut
oculos mihi erueret, sed vexauit tantum, et profectus est victus
cum argumentis diaboli. [4] Tunc paucis diebus quod caruissem
patre, Domino gratias egi et refrigeravi absentia illius. [5] In
ipso spatio paucorum dierum baptizati sumus, et mihi Spiritus
dictavit non aliud petendum ab aqua nisi sufferentiam carnis.
Post paucos dies recipimur in carcerem: et expavi, quia numquam
experta eram tales tenebras. [6] O diem asperum! Aestus validus
turbarum beneficio, concussurae militum. Novissime macerabar
sollicitudine infantis ibi. [7] Tunc Tertius et Pomponius,
benedicti diaconi qui nobis ministrabant, constituerunt praemio,
uti paucis horis emissi in meliorem locum carceris
refrigeraremus. [8] Tunc exeuntes de carcere universi sibi
vacabant: ego infantem lactabam iam inedia defectum; sollicita
pro eo adloquebar matrem et confortabam fratrem, commendabam
filium; tabescebam ideo quod illos tabescere videram mei
beneficio. [9] Tales sollicitudines multis diebus passa sum; et
usurpavi ut mecum infans in carcere maneret; et statim convalui
et relevata sum a labore et sollicitudine infantis, et factus est
mihi carcer subito praetorium, ut ibi mallem esse quam alicubi.

4. [1] Tunc dixit mihi frater meus: “Domina soror, iam in magna
dignatione es, tanta ut postules visionem et ostendatur tibi an
passio sit an commeatus”. [2] Et ego quae me sciebam fabulari cum
Domino, cuius beneficia tanta experta eram, fidenter repromisi
ei dicens: “Crastina die tibi renuntiabo”. Et postulavi, et
ostensum est mihi hoc: [3] Video scalam aeream mirae
magnitudinis, pertingentem usque ad caelum, et angustam, per quam
nonnisi singuli ascendere possent, et in lateribus scalae omne
genus ferramentorum infixum. Erant ibi gladii, lanceae, hami,
machaerae, verruta, ut si quis neglegenter aut non sursum
adtendens ascenderet, laniaretur et carnes eius inhaererent
ferramentis. [4] Et erat sub ipsa scala draco cubans mirae
magnitudinis, qui ascendentibus insidias praestabat et exterrebat
ne ascenderent. [5] Ascendit autem Saturus prior, qui postea se
propter nos ultro tradiderat (quia ipse nos aedificaverat), et
tunc cum adducti sumus, praesens non fuerat. [6] Et pervenit in
caput scalae et convertit se et dixit mihi: “Perpetua, sustineo
te; sed vide ne te mordeat draco ille”. Et dixi ego: “Non me
nocebit, in nomine Iesu Christi”. [7] Et desub ipsa scala, quasi
timens me, lente eiecit caput; et quasi primum gradum calcarem,
calcavi illi caput, et ascendi. [8] Et vidi spatium inmensum
horti et in medio sedentem hominem canum, in habitu pastoris,
grandem, oves mulgentem: et circumstantes candidati milia multa.
[9] Et levavit caput et aspexit me et dixit mihi: “Bene venisti,
tegnon”. Et clamavit me et de caseo quod mulgebat dedit mihi
quasi buccellam; et ego accepi iunctis manibus et manducavi; et
universi circumstantes dixerunt: “Amen”. [10] Et ad sonum vocis
experrecta sum, conmanducans adhuc dulce nescio quid. Et retuli
statim fratri meo; et intelleximus passionem esse futuram, et
coepimus nullam iam spem in saeculo habere.

5. [1] Post paucos dies rumor cucurrit ut audiremur. Supervenit
autem et de civitate pater meus, consumptus taedio, et ascendit
ad me, ut me deiceret, dicens: [2] “Miserere, filia, canis meis;
miserere patri, si dignus sum a te pater vocari; si his te
manibus ad hunc florem aetatis provexi, si te praeposui omnibus
fratribus tuis: ne me dederis in dedecus hominum. [3] Aspice
fratres tuos, aspice matrem tuam et materteram, aspice filium
tuum, qui post te vivere non poterit. [4] Depone animos; ne
universos nos extermines: nemo enim nostrum libere loquetur, si
tu aliquid fueris passa”. [5] Haec dicebat quasi pater pro sua
pietate, basians mihi manus et se ad pedes meos iactans et
lacrimans me iam non filiam nominabat, sed dominam. [6] Et ego
dolebam casum patris mei, quod solus de passione mea gavisurus
non esset de toto genere meo, et confortavi eum dicens: “Hoc fiet
in illa catasta quod Deus voluerit; scito enim nos non in nostra
esse potestate constitutos, sed in Dei”. Et recessit a me
contristatus.

6. [1] Alio die cum pranderemus, subito rapti sumus ut audiremur.
Et pervenimus ad forum. Rumor statim per vicinas fori partes
cucurrit, et factus est populus inmensus. [2] Ascendimus in
catastam. Interrogati ceteri confessi sunt. Ventum est et ad me.
Et apparuit pater ilico cum filio meo, et extraxit me de gradu,
dicens: “Supplica; miserere infanti”. [3] Et Hilarianus
procurator, qui tunc loco proconsulis Minuci Timiniani defuncti
ius gladii acceperat: “Parce”, inquit, “canis patris tui, parce
infantiae pueri. Fac sacrum pro salute imperatorum”. [4] Et ego
respondi: “Non facio”. Hilarianus: “Christiana es?” inquit. Et
ego respondi: “Christiana sum”. [5] Et cum staret pater ad me
deiciendam, iussus est ab Hilariano proici, et virga percussus
est. Et doluit mihi casus patris mei, quasi ego fuissem percussa:
sic dolui pro senecta eius misera. [6] Tunc nos universos
pronuntiat et damnat ad bestias; et hilares descendimus ad
carcerem. [7] Tunc quia consueverat a me infans mammas accipere
et mecum in carcere manere, statim mitto ad patrem Pomponium
diaconum, postulans infantem. [8] Sed pater dare noluit. Et
quomodo Deus voluit, neque ille amplius mammas desideravit, neque
mihi fervorem fecerunt, ne sollicitudine infantis et dolore
mammarum macerarer.

7. [1] Post dies paucos, dum universi oramus, subito media
oratione profecta est mihi vox et nominavi Dinocraten. Et
obstipui quod numquam mihi in mentem venisset nisi tunc, et dolui
commemorata casus eius. [2] Et cognovi me statim dignam esse et
pro eo petere debere. Et coepi de ipso orationem facere multum et
ingemescere ad Dominum. [3] Continuo ipsa nocte ostensum est
mihi hoc: [4] Video Dinocraten exeuntem de loco tenebroso, ubi et
conplures erant, aestuantem valde et sitientem, sordido cultu et
colore pallido; et vulnus in facie eius, quod cum moreretur
habuit. [5] Hic Dinocrates fuerat frater meus carnalis, annorum
septem, qui per infirmitatem facie cancerata male obiit, ita ut
mors eius odio fuerit omnibus hominibus. [6] Pro hoc ergo
orationem feceram; et inter me et illum grande erat diastema, ita
ut uterque ad invicem accedere non possemus. [7] Erat deinde in
illo loco, ubi Dinocrates erat, piscina plena aqua, altiorem
marginem habens quam erat statura pueri; et extendebat se
Dinocrates quasi bibiturus. [8] Ego dolebam, quod et piscina illa
aquam habebat, et tamen propter altitudinem marginis bibiturus
non esset. [9] Et experrecta sum, et cognovi fratrem meum
laborare; sed fidebam me profuturam labori eius. Et orabam pro eo
omnibus diebus quousque transivimus in carcerem castrensem;
munere enim castrensi eramus pugnaturi; natale tunc Getae
Caesaris. [10] Et feci pro illo orationem die et nocte gemens et
lacrimans ut mihi donaretur.

8. [1] Die quo in nervo mansimus, ostensum est mihi hoc: Video
locum illum quem retro videram et Dinocraten mundo corpore, bene
vestitum, refrigerantem; et ubi erat vulnus, video cicatricem, 2
et piscinam illam, quam retro videram, summisso margine usque ad
umbilicum pueri; et aquam de ea trahebat sine cessatione. [3] Et
super marginem: fiala aurea plena aqua. Et accessit Dinocrates et
de ea bibere coepit; quae fiala non deficiebat. [4] Et satiatus
accessit de aqua ludere more infantium gaudens. Et experrecta
sum. Tunc intellexi translatum eum esse de poena.

9. [1] Deinde post dies paucos Pudens miles optio, praepositus
carceris, [qui] nos magnificare coepit intellegens magnam
virtutem esse in nobis; qui multos ad nos admittebat ut et nos et
illi invicem refrigeraremus. [2] Ut autem proximavit dies
muneris, intrat ad me pater meus consumptus taedio, et coepit
barbam suam evellere et in terram mittere, et prosternere se in
faciem, et inproperare annis suis, et dicere tanta verba quae
moverent universam creaturam. [3] Ego dolebam pro infelici
senecta eius.

10. [1] Pridie quam pugnaremus, video in horomate hoc: venisse
Pomponium diaconum ad ostium carceris et pulsare vehementer. [2]
Et exivi ad eum et aperui ei; qui erat vestitus discincta
candida, habens multiplices galliculas. [3] Et dixit mihi:
“Perpetua, te expectamus; veni”. Et tenuit mihi manum, et
coepimus ire per aspera loca et flexuosa. [4] Vix tandem
pervenimus anhelantes ad amphitheatrum, et induxit me in media
arena, et dixit mihi: “Noli pavere: hic sum tecum et conlaboro
tecum”. Et abiit. [5] Et aspicio populum ingentem adtonitum; et
quia sciebam me ad bestias damnatam esse, mirabar quod non
mitterentur mihi bestiae. [6] Et exivit quidam contra me
Aegyptius foedus specie cum adiutoribus suis, pugnaturus mecum.
Veniunt et ad me adolescentes decori, adiutores et fautores mei.
[7] Et expoliata sum, et facta sum masculus; et coeperunt me
favisores mei oleo defricare, quomodo solent in agone; et illum
contra Aegyptium video in afa volutantem. [8] Et exivit vir
quidam mirae magnitudinis, ut etiam excederet fastigium
amphitheatri, discinctatus, purpuram inter duos clavos per medium
pectus habens, et galliculas multiformes ex auro et argento
factas, et ferens virgam quasi lanista, et ramum viridem in quo
erant mala aurea. [9] Et petiit silentium et dixit: “Hic
Aegyptius, si hanc vicerit, occidet illam gladio; haec, si hunc
vicerit, accipiet ramum istum”. Et recessit. [10] Et accessimus
ad invicem et coepimus mittere pugnos; ille mihi pedes
adprehendere volebat, ego autem illi calcibus faciem caedebam.
[11] Et sublata sum in aere, et coepi eum sic caedere quasi
terram non calcans. At ubi vidi moram fieri, iunxi manus, ut
digitos in digitos mitterem, et apprehendi illi caput, et cecidit
in faciem, et calcavi illi caput. 1 [2] Et coepit populus
clamare et favisores mei psallere. Et accessi ad lanistam et
accepi ramum. 1 [3] Et osculatus est me et dixit mihi: “Filia,
pax tecum”. Et coepi ire cum gloria ad portam Sanavivariam. 1 [4]
Et experrecta sum. Et intellexi me non ad bestias, sed contra
diabolum esse pugnaturam; sed sciebam mihi esse victoriam. 1 [5]
Hoc usque in pridie muneris egi; ipsius autem muneris actum, si
quis voluerit, scribat».

11. [1] Sed et Saturus benedictus hanc visionem suam edidit, quam
ipse conscripsit. [2] «Passi», inquit, «eramus, et exivimus de
carne, et coepimus ferri a quattuor angelis in orientem, quorum
manus nos non tangebant. [3] Ibamus autem non supini sursum
versi, sed quasi mollem clivum ascendentes. [4] Et liberato primo
mundo vidimus lucem inmensam, et dixi Perpetuae (erat enim haec
in latere meo): “Hoc est quod nobis Dominus promittebat:
percepimus promissionem”. [5] Et dum gestamur ab ipsis quattuor
angelis, factum est nobis spatium grande, quod tale fuit quasi
viridiarium, arbores habens rosae et omne genus flores. [6]
Altitudo arborum erat in modum cypressi, quarum folia cadebant
sine cessatione. [7] Ibi autem in viridiario alii quattuor angeli
fuerunt clariores ceteris: qui, ubi viderunt nos, honorem nobis
dederunt, et dixerunt ceteris angelis: “Ecce sunt, ecce sunt”,
cum admiratione. Et expavescentes quattuor illi angeli, qui
gestabant nos, deposuerunt nos. [8] Et pedibus nostris
transivimus ad stadium via lata. [9] Ibi invenimus Iocundum et
Saturninum et Artaxium, qui eadem persecutione vivi arserunt, et
Quintum, qui et ipse martyr in carcere exierat. Et quaerebamus de
illis, ubi essent ceteri. [10] Angeli dixerunt nobis: “Venite
prius, introite, et salutate Dominum”.

12. [1] Et venimus prope locum, cuius loci parietes tales erant
quasi de luce aedificati; et ante ostium loci illius angeli
quattuor stabant, qui introeuntes vestierunt stolas candidas. [2]
Et introivimus, et audivimus vocem unitam dicentem: “Agios,
agios, agios”, sine cessatione. [3] Et vidimus in eodem loco
sedentem, quasi hominem canum, niveos habentem capillos et vultu
iuvenili, cuius pedes non vidimus. [4] Et in dextera et in
sinistra seniores quattuor, et post illos ceteri seniores
conplures stabant. [5] Et introeuntes cum admiratione stetimus
ante thronum, et quattuor angeli sublevauerunt nos, et osculati
sumus illum, et de manu sua traiecit nobis in faciem. [6] Et
ceteri seniores dixerunt nobis: “Stemus”; et stetimus et pacem
fecimus. Et dixerunt nobis seniorex: “Ite et ludite”. [7] Et dixi
Perpetuae: “Habes quod vis”. Et dixit mihi: “Deo gratias, ut,
quomodo in carne hilaris fui, hilarior sim et hic modo”.

13. [1] Et exivimus et vidimus ante fores Optatum episcopum ad
dexteram et Aspasium presbyterum doctorem ad sinistram, separatos
et tristes. [2] Et miserunt se ad pedes nobis et dixerunt:
“Componite inter nos, quia existis, et sic nos reliquistis”. [3]
Et diximus illis: “Non tu es papa noster, et tu presbyter?Ut vos
ad pedes nobis mittatis?”. Et moti sumus et conplexi illos sumus.
[4] Et coepit Perpetua graece cum illis loqui, et segregavimus
eos in viridiarium sub arbore rosae. [5] Et dum loquimur cum eis,
dixerunt illis angeli: “Sinite illos refrigerent; et si quas
habetis inter vos dissensiones, dimittite vobis invicem”. [6] Et
conturbaverunt eos, et dixerunt Optato: “Corrige plebem tuam,
quia sic ad te conveniunt quasi de circo redeuntes et de
factionibus certantes”. [7] Et sic nobis visum est quasi vellent
claudere portas. [8] Et coepimus illic multos fratres cognoscere,
sed et martyras. Vniversi odore inenarrabili alebamur, qui nos
satiabat. Tunc gaudens experrectus sum».

14. [1] Hae visiones insigniores ipsorum martyrum beatissimorum
Saturi et Perpetuae, quas ipsi conscripserunt. [2] Secundulum
vero Deus maturiore exitu de saeculo adhuc in carcere evocavit,
non sine gratia, ut bestias lucraretur. [3] Gladium tamen etsi
non anima, certe caro eius agnovit.

15. [1] Circa Felicitatem vero, et illi gratia Domini eiusmodi
contigit: [2] Cum octo iam mensium ventrem haberet (nam praegnans
fuerat adprehensa), instante spectaculi die in magno erat luctu,
ne propter ventrem differretur (quia non licet praegnantes
poenae repraesentari) et ne inter alios postea sceleratos sanctum
et innocentem sanguinem funderet. [3] Sed et conmartyres
graviter contristabantur, ne tam bonam sociam quasi comitem solam
in via eiusdem spei relinquerent. [4] Coniuncto itaque unito
gemitu ad Dominum orationem fuderunt ante tertium diem muneris.
[5] Statim post orationem dolores invaserunt. Et cum pro naturali
difficultate octavi mensis in partu laborans doleret, ait illi
quidam ex ministris cataractariorum: “Quae sic modo doles, quid
facies obiecta bestiis, quas contempsisti cum sacrificare
noluisti?”. [6] Et illa respondit: “Modo ego patior quod patior;
illic autem alius erit in me qui patietur pro me, quia et ego pro
illo passura sum”. [7] Ita enixa est puellam, quam sibi quaedam
soror in filiam educavit.

16. [1] Quoniam ergo permisit et permittendo voluit Spiritus
Sanctus ordinem ipsius muneris conscribi, etsi indigni ad
supplementum tantae gloriae describendae, tamen quasi mandatum
sanctissimae Perpetuae, immo fideicommissum eius exequimur, unum
adicientes documentum de ipsius constantia et animi sublimitate.
[2] Cum tribunus castigatius eos castigaret, quia ex
admonitionibus hominum vanissimorum verebatur ne subtraherentur
de carcere incantationibus aliquibus magicis, in faciem ei
Perpetua respondit: [3] “Quid utique non permittis nobis
refrigerare noxiis nobilissimis, Caesaris scilicet, et natali
eiusdem pugnaturis? Aut non tua gloria est, si pinguiores illo
producamur?”. [4] Horruit et erubuit tribunus; et ita iussit
illos humanius haberi, ut fratribus eius et ceteris facultas
fieret introeundi et refrigerandi cum eis, iam et ipso optione
carceris credente.

17. [1] Pridie quoque cum illam cenam ultimam, quam liberam
vocant, quantum in ipsis erat, non cenam liberam sed agapem
cenarent, eadem constantia ad populum verba iactabant,
comminantes iudicium Dei, contestantes passionis suae
felicitatem, inridentes concurrentium curiositatem, dicente
Saturo: [2] “Crastinus satis vobis non est? Quid libenter videtis
quod odistis? Hodie amici, cras inimici. Notate tamen vobis
facies nostras diligenter, ut recognoscatis nos in die illo”. [3]
Ita omnes inde adtoniti discedebant, ex quibus multi
crediderunt.

18. [1] Illuxit dies victoriae illorum, et processerunt de
carcere in amphitheatrum, quasi in caelum, hilares, vultu decori,
si forte gaudio paventes non timore. [2] Sequebatur Perpetua
lucido vultu et placido incessu, ut matrona Christi, ut Dei
delicata, vigore oculorum deiciens omnium conspectum. [3] Item
Felicitas, salvam se peperisse gaudens ut ad bestias pugnaret, a
sanguine ad sanguinem, ab obstetrice ad retiarium, lotura post
partum baptismo secundo. [4] Et cum ducti essent in portam et
cogerentur habitum induere, viri quidem sacerdotum Saturni,
feminae vero sacratarum Cereri, generosa illa in finem usque
constantia repugnavit. [5] Dicebat enim: “Ideo ad hoc sponte
pervenimus, ne libertas nostra obduceretur; ideo animam nostram
addiximus, ne tale aliquid faceremus; hoc vobiscum pacti sumus”.
[6] Agnovit iniustitia iustitiam: concessit tribunus, quomodo
erant, simpliciter inducerentur. [7] Perpetua psallebat caput iam
Aegyptii calcans; Revocatus et Saturninus et Saturus populo
spectanti comminabantur. [8] Dehinc ut sub conspectu Hilariani
pervenerunt, gestu et nutu coeperunt Hilariano dicere: “Tu nos”,
inquiunt, “te autem Deus”. [9] Ad hoc populus exasperatus
flagellis eos vexari per ordinem venatorum postulavit; et utique
gratulati sunt quod aliquid et de dominicis passionibus essent
consecuti.

19. [1] Sed qui dixerat: “{€Petite et accipietis€}”, petentibus
dederat eum exitum quem quis desideraverat. [2] Nam, si quando
inter se de martyrii sui voto sermocinabantur, Saturninus quidem
omnibus bestiis velle se obici profitebatur, ut scilicet
gloriosiorem gestaret coronam. [3] Itaque in commissione
spectaculi ipse et Revocatus leopardum experti etiam super
pulpitum ab urso vexati sunt. [4] Saturus autem nihil magis quam
ursum abominabatur; sed uno morsu leopardi confici se iam
praesumebat. [5] Itaque cum apro subministraretur, venator potius
qui illum apro subligaverat, subfossus ab eadem bestia post dies
muneris obiit; Saturus solummodo tractus est. [6] Et cum ad
ursum substrictus esset in ponte, ursus de cavea prodire noluit.
Itaque secundo Saturus inlaesus revocatur.

20. [1] Puellis autem ferocissimam vaccam, ideoque praeter
consuetudinem conparatam, diabolus praeparavit, sexui earum etiam
de bestia aemulatus. [2] Itaque dispoliatae et reticulis indutae
producebantur. Horruit populus alteram respiciens puellam
delicatam, alteram a partu recentem stillantibus mammis. [3] Ita
revocatae et discinctis indutae. Prior Perpetua iactata est et
concidit in lumbos. [4] Et ubi sedit, tunicam a latere discissam
ad velamentum femoris reduxit, pudoris potius memor quam doloris.
[5] Dehinc, acu requisita, et dispersos capillos infibulavit;
non enim decebat martyram sparsis capillis pati, ne in sua gloria
plangere videretur. [6] Ita surrexit, et elisam Felicitatem cum
vidisset, accessit et manum ei tradidit et suscitavit illam. [7]
Et ambae pariter steterunt. Et populi duritia devicta, revocatae
sunt in portam Sanavivariam. [8] Illic Perpetua a quodam tunc
catechumeno, Rustico nomine, qui ei adhaerebat, suscepta et quasi
a somno expergita (adeo in spiritu et in extasi fuerat)
circumspicere coepit, et stupentibus omnibus ait: “Quando”,
inquit, “producimur ad vaccam illam nescioquam?”. [9] Et cum
audisset quod iam evenerat, non prius credidit nisi quasdam notas
vexationis in corpore et habitu suo recognovisset. [10] Exinde
accersitum fratrem suum, et illum catechumenum, adlocuta est
dicens: “{€In fide state€} et invicem omnes diligite, et
passionibus nostris ne scandalizemini”.

21. [1] Item Saturus in alia porta Pudentem militem exhortabatur
dicens: “Ad summam”, inquit, “certe, sicut praesumpsi et
praedixi, nullam usque adhuc bestiam sensi. Et nunc de toto corde
credas: ecce prodeo illo, et ab uno morsu leopardi consummor”.
[2] Et statim in fine spectaculi leopardo obiectus de uno morsu
tanto perfusus est sanguine, ut populus revertenti illi secundi
baptismatis testimonium reclamaverit: “Salvum lotum, salvum
lotum”. [3] Plane utique salvus erat qui hoc modo laverat. [4]
Tunc Pudenti militi inquit: “Vale”, inquit, “et memento fidei et
mei; et haec te non conturbent, sed confirment”. [5] Simulque
ansulam de digito eius petiit, et vulneri suo mersam reddidit ei
hereditatem, pignus relinquens illi et memoriam sanguinis. [6]
Exinde iam exanimis prosternitur cum ceteris ad iugulationem
solito loco. [7] Et cum populus illos in medio postularet, ut
gladio penetranti in eorum corpore oculos suos comites homicidii
adiungerent, ultro surrexerunt et se quo volebat populus
transtulerunt, ante iam osculati invicem, ut martyrium per
sollemnia pacis consummarent. [8] Ceteri quidem inmobiles et cum
silentio ferrum receperunt: multo magis Saturus, qui et prior
ascenderat, prior reddidit spiritum; nam et Perpetuam sustinebat.
[9] Perpetua autem, ut aliquid doloris gustaret, inter ossa
conpuncta exululauit, et errantem dexteram tirunculi gladiatoris
ipsa in iugulum suum transtulit. [10] Fortasse tanta femina
aliter non potuisset occidi, quae ab inmundo spiritu timebatur,
nisi ipsa voluisset. [11] O fortissimi ac beatissimi martyres! O
vere vocati et electi in gloriam Domini nostri Iesu Christi! Quam
qui magnificat et honorificat et adorat, utique et haec non
minora veteribus exempla in aedificationem Ecclesiae legere
debet, ut novae quoque virtutes unum et eundem semper Spiritum
Sanctum usque adhuc operari testificentur, <et> omnipotentem Deum
Patrem et Filium eius Iesum Christum Dominum nostrum, cui est
claritas et inmensa potestas in saecula saeculorum. Amen.

