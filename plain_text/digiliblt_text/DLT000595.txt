digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Tribunus Marianus



Correzione linguistica: Raffaella Tabacco

Codifica XML: Nadia Rosso

2016 digilibLT, Vercelli

Fonte: M. Winterbottom - L. Håkanson, Tribunus Marianus, in Nel
segno del testo. Edizioni, materiali e studi per Oronzo Pecere, a
cura di L. Del Corso, F. De Vivo, A. Stramaglia, Firenze 2015,
pp. 61-90.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. [1] Ne quaeso mihi succenseat, o piissimi iudices,
sacratissima religionis publicae disciplina, tamquam aduersus
castitatem ordinare castra temptauerim, tamquam pudicitiae
claritatem intricatis sermonum inuolucris aliquatenus obscurare
susceperim. Non ego religionem persequor, non accuso uirtutes,
sed figmenta militis impurissimi, quantum licet, libet detegere;
quantum possum, ipsius uolo denudare mendacia. [2] Vnde hoc ab
affectibus uestris peto, hoc specialiter optinere desidero, ne
turpissimo militi sua prosit iniquitas, ne ab huius uindicta
flagitii criminis eum ficti protegat et excuset inuidia. Miles
iratus et insolens, dum tribuniciam non est ueritus dignitatem,
sempiternum incussit improperium paludatis. Sera querela, quae
nullo suffragatur oppressis remedio; et tamen diligenter agendam
esse libera uoce pronuntio, per quam uiuorum saluti consulitur,
per quam securitati magistratuum prouidetur. [3] Lex a mortuis
peremptum non reuocat, sed perimendi praecidit licentiam dum
perimentibus poenam dictat. Hoc ad Gaium Marium loco praesentem
sentio, iudices, actionem plurimum oportere conuerti, ut, dum
habetur sermo de legibus, ad ipsum personaliter derigatur, apud
quem legum est specialius delegata custodia.

2. [1] Nunc igitur, Gai Mari, dux inuictissimi nominis hactenus
et uirtutis, quem ad ducatum huius exercitus Romanae grauitatis
(sanctissimis auribus tuis honos sit habitus) et elegit et
praefecit prudentia, nunc, inquam, totum tibi senatum cogita
supplicantem, nunc reginam et caput mundi Romam quasi tuis
genibus aduolutam considera, ne legis eius rigorem emollias, ne
sustineas temerariis iniquorum ausibus infirmari quod ab antiquis
ipsa temporibus sapienter et inuenit et statuit. [2] De lege
semel est statuendum; quae postquam condita fuerit et prolata, de
flagitiis et de causis est de cetero secundum illam
uniuersaliter iudicandum. Eapropter si dimittis impium, si
scelestum non percutis,si caput noxium non condemnas, legem
dissipas quam senatus, quam Roma condidit uniuersa.

[3] Et tamen ita callidissimus actor orationem suam ordinauit et
texuit, ut et militis innocentiam praedicet et uirtutem, et
obscenae tribunum impudicitiae criminetur et arguat, ut, dum
tribuno scelus occultum, licet fictum et falsum, obiecerit,
homicidii manifesti culpam plectibilem et per impacti reatus
inuidiam aut excuset aut leniat.

3. [1] Patere, Gai Mari, patiatur et tua diuina uirtus et Romanae
tecum militiae pia discretio, patiatur, inquam, necessaria
communis causae proloquia, ne praeter audientiam anxium oratorem
praestrangulet et conficti facinoris procax inuidia et caelibatus
sancti pura dilectio. Quis enim aduersus castitatem audeat
disputare? Quis pudicitiae titulis obuiare non timeat? [2]
Ceterum quis in medio belli strepitu, quis in acie, quis ante
signa, quis inter armatos armatum audeat appellare? Scrutare, o
Mari, dux ubique terrarum famae laudabilis, et ne pigeat
uniuersum exercitum inuestigare, si ualeat, quis ab olitanis
umquam temporibus ad hos dies gladio cinctum prostare mandauerit.
[3] Si recordatio sensum effugerit, si praecedentium ab origine
mundi non occurrerint exempla saeculorum, fictum precor omnes
crimen agnoscite, quod tribuno mendacissimus prolocutor obiecit.
Quis enim inter tot milia bellatorum uel prostituentis obscenos
uidit amplexus uel uocem audiit prostituti?

[4] Sed attende, precor, imperator sanctissime, attendat et
Romanae militiae plenitudo, quantum dedecoris Marianus miles
castris intulerit, quantum infuderit paludatis opprobrium. In
tribuni morte militaris periit grauitas disciplinae, quem miles
insanissimus se peremisse gloriatur, praedicat et exultat: [5]
miles certe, quem uiriliter hactenus quid egisse non est qui
uiderit, miles, inquam, ciuibus et praelatis magis metuendus quam
hostibus; quem profecto si dimittis impunitum, simili ceteros
exposuisti periculo. Ideo personalis iniquitas graui est
animaduersione ferienda, ne generalis ueniat in exemplum.

4. [1] Si quis sumere uult exemplum de scelere, pertimescat
poenam de lege.

Luxuriosus milestribuniciae potestatis praesulem et magistrum et
occidit innoxium et abominabilis impudicitiae criminatur occisum,
quem senatus elegit, quem hic exercitus sibi uoluit et poposcit
ordinari tribunum. Et cum mors soleat malorum esse nouissima,
mortuum tamen maledicaci dente crudelissimus miles indesinenter
rodit et lacerat. [2] Sed quomodo respondebit ille post mortem?
Quibus uerbis obiecta refellet conuicia de sepulchro? Agat ergo
Romana pietas et suscipiat causam eius, cuius ipse uices semper
egit, dum uiueret. Non est idoneum, non est dignum, ut inter
manus uestras eius causa casum aut detrimentum sustineat, cuius
uitam inter uos miserabiliter occidisse misericorditer
deploratis. [3] Et tamen magis haec actio communis omnium hominum
esse debet. Non est mortuis profutura; uiuorum hac defensione
securitati prospicitur et saluti.

Sed ad grassatoris huius uerba specialius recensenda linguam de
cetero conuertamus. [4] ‘In medio’inquit ‘Cimbrici belli strepitu
uim inferre uoluit, ne quid aliud dicam, fortiori’. O uerba tam
confusa quam dissona: miles armatus erat et fortior, et ei uim
irrogare tribunus uoluit imbecillis? [5] ‘In medio’inquit ‘belli
strepitu’, id est, in oculis ciuium, in communi, ante conspectum
pugnantium. Sed quem non pudeat in his saltem operibus etiam
deprehendi? Et si feminae miscearis, si contra naturam non coeas,
quis in talibus non abhorreat inueniri? Quem uero multo
uehementius non confundat uirorum illa turpis commixtio?

5. [1] In uos, o iudices, et magis in uniuersum exercitum haec
refundi uidetur calumnia, qui uidentes iniquitatem nefariam et
tunc a uindicta manum et nunc linguam a testimonio coercetis:
quod procul dubio temerarium esse iudicatis et impium, uelut
religionem publicae sanctitatis turpitudini tam obscenae
consensum crediderimus praebuisse. [2] Ceterum ut de militis et
actoris eius constet mendacio, uestrum sine nube manifestauit
silentium. Ad probationem impacti facinoris in tribunum unius
accusatio linguae non sufficit. Alioquin legis latio parum
prodest, si solius agentis uoce quod obicitur, et probatur.
Oportet ut obiectum crimen uel impetiti prodat confessio uel
inuicta manifestent indicia, uel argumentorum deficientium uicem
testimonia congruentium suppleant personarum. Sine his crimen
impactum nihil proficit ad conuiciantis negotium, sed ad
criminati spectat conuicium.

[3] Eo tamen, imperator piissime, miles tuus et actu uixit et
habitu, ut et inter arma prostitisse credi potuerit. Non amo
femineam cutis curam in milite, non petulantiam oculorum, non
furtiuos et obliquos intuitus, non crines arte compositos, non
affectatam gestuum seu uerborum mollitiem, non denique
remissiorem incessum, nihil omnino quod ad lenocinamentum
spectare possit lasciuiae. [4] His enim implicitum quempiam et
illectum, si quis masculorum erat concubitor, sine cunctatione
subegisse potuerat. Miles tuus non erubuit inuitari muneribus,
non refugit emolliri blanditiis, non despexit remissionibus
subleuari, meretricis utique caritatem et ingenium aemulatus,
quae libenter et adhaerere diuitibus et a pauperibus solet
recedere. Quem profecto si pudicum nimis praedicauero siue satis,
ipse me mentitum esse confiteor.

6. [1] ‘Transeo’inquit ‘oblatam munerum uocationem et blandius
quam militaris disciplina postulet adulatum militi tribunum,
imperatas asperrimas expeditiones, ut remitterentur’. His
inductus miles illecebris et auaritiae suae nihilominus
illaqueatus decipula, quamdiu spem emolumenti non perdidit,
appellationis tamdiu uel patienter sustinuit uel non intellexit,
sicut mentitur, iniuriam. [2] Et licet appellatus non fuerit,
obscenae tamen patientiae non erubuit argumentum, et explesset
forsan uices amasii, si corruptoris non defuisset impietas. Huic
de tribuno si fidem oporteat adhiberi, Romani ciues et exercitus
uiderit uniuersus.

[3] Nouit tamen, imperator summe, nouit irreuerentis ingenium
peruicax oratoris defensionem suam ad plenam absolutionem militis
sui minus sufficere, ideoque confidentiam simulatus: ‘Non
potes’inquit ‘efficere, Gai Mari, ut eum facti sui paeniteat; aut
enim ut innocentem absolues, aut punies tamquam uirum’. Porro si
quis absolui quaerat impaenitens, si quis roget, quid eum aliud
facere fatearis quam conuiciari iudicibus? [4] Ita quippe
iustitiam misericordia moderatur et temperat, ut impaenitentem
rigor non praetereat ultionis. Paenitentibus certe solis, non
tamen omnibus, indulgeri ueniam lex concedit, quae nimirum ipsa
perpetuis sanctionibus et instituit et mandauit, ut impaenitentes
animaduersionis durissimae condigna semper irrogatione uexentur.
Aut igitur ut defensor legis sanctissimae cruentissimum punies
homicidam, aut contemptum eius hostem Romani et conturbatorem
absolues exercitus.

7. [1] In te quoque iactat conuicia, quisplendori tuo, quantum
potest, enititur de propinquo tuo et confusionis nebulam
obsufflare. ‘Abiurandus est,’inquit, ‘non est sanguis tuus’.
Ceterum quae te coget uiolentia, Gai Mari, quae tibi persuadeat
ambitio tuum sanguinem abiurare? Quis inuictae uirtutis ducem
cogere, quis pecuniae contemptorem ad deprimendam iustitiam
poterit inclinare muneribus? [2] Non est enim qui Romanum
supplantet iudicium, qui distorqueat aequitatem, immo qui
ueritatem prostituat. Et licet eiusdem tibi latenter notam
apponat flagitii, quod in tribunum impudenter et post mortem
impegit, tamquam apud te domi didicerit quod et inter arma
postmodum fuerit prosecutus, manet tamen immobilis animi tui
fortis illa constantia, quae nec terrori succumbere nec
adulationi nouerit consentire.

[3] Ceterum quid de paternis sibi uirtutibus audeat miles
impurissimus arrogare, tamquam ad ipsum tituli geniales
descenderint, et de patris luce magis effulserit filii claritudo?
Non deriuatur a proauis illuminatio filiorum, nec parentum
obscuritas in nepotes semper transfunditur. [4] Vnicuique
propriae mentis nobilitas et gestorum illustrium ad claritatem
fortitudo sufficiat; ceterorum claudat in tenebris unumquemque
sua desidia. Non enim suorum satis confidit meritis titulorum,
qui de paterna sibi quaerit claritate suffragium.

8. [1] Quid tibi, imperator praemaxime, quid nocentissimo
parricidae manuum prode est exauctoratio paternarum, cum in
degenerem successorem praedecessoris eximii praerogatiua non
transeat? Sed et praeduram moribus matrem et solis perustam
ardoribus quid auctoritate tanta commemorat, cum aliena sit
aliorum uirtus ab aliis? [2] Sicut enim nemo paternis reatibus
obligatur, si purus ipse perseueret et innocens, ita nemo, si
degeneret a uirtute, patrum potest irradiari fulgoribus. Miles
†eximiis† et impudens, nihilo minus diis quam castris iniurius,
totius orbis leges confudit et ordinem, dum et terrae damnum et
contumeliam infert caelo. Nam et tribunum castris et tribuno quam
dii dederunt requiem inuidere non desinit. [3] Et tamen saeuiat
quantum uolet, inuehatur in mortuos, cineres persequatur, et dum
sepulchra uiolat, dum aeternum rumpit silentium, non cohibeat
cadaueribus os et dentes, conflet sibi totius orbis inuidiam,
inimicitias excitet sempiternas, ut scelestum caput nec
excusationem a ciuibus nec a te ueniam, Gai Mari, nec a numinibus
protectionem inueniat. Erat in ciuem agendum humanius, erat in
propinquum imperatoris aliquanto mitius saeuiendum, erat tribuno
grandiori reuerentia deferendum.

9. [1] Romam quoque, mundi caput et dominam, despexisse
conuincitur, qui Romanis legibus uenerationem debitam non
impendit. Ecce post sententiam agitur in tribunum, ordinemque
iudiciarium militis inhumani praeposterauit impietas. Haec ad
mendacium militis arguendum sola profecto debet causa sufficere:
non enim eum in causa poterat superare, quem ante iudicium, ne in
actione deficeret, subito iugulauit. [2] Agit in eum, postquam
occidit, quem ut latro potius quam ut miles tamquam ex occultis
insidiis improuiso stricti pugionis ictu perfodit. Proditor
fraudulentus tribunum clandestinis odiis et simultatibus ut
interimeret circumuenit, quem profecto non occidisset, nisi prius
ad eum per obsequiispeciem accessisset. [3] Et ad cumulum
publicae confusionis et dedecus, ad iniuriam ciuium et senatus,
quem non accusauit dum uiueret, coram omnibus iam post mortem
impudenti mendacio turpiter criminatur et arguit. At non erat ad
audientiam admittendus, quam tribuno praeripuit, si non hoc
quoque legum praecauisset auctoritas, ut legitimis uniuersa
terminarentur sententiis. [4] Viderit igitur ante mortem, quam
uel effugere uel differre sibi laborat infelicissimus parricida,
uiderit ipse poenam, quam ei lex irrogari mandauerit, audiat ex
tabella damnationis suae recitari sententiam, ut mortem quam
crudeliter intulisse se meminit, in se miserabiliter referendam
aequa lance penset et doleat.

10. [1] Vt autem amplius insolentia militis et insultatio
confundatur: ‘Si tales’inquit ‘omnes habemus milites, Mari,
uicimus’. An non magis: ‘Si tales omnes habemus milites,
imperator, et uictoriam et uitam perdidimus’? Constat enim quod
omnes et scimus pariter et dolemus: tribunum miles occidit. Quod
si fecerit unusquisque similiter, si rimati ferro fuerimus
uiscera sociorum, non supererit qui uictrices aquilas, immo iam
uictas referat ad senatum. [2] ‘Si tales’inquit ‘omnes habemus
milites, Mari, uicimus’. Haec profecto uictoria nostrarum ita
dispendium fecerit animarum, ut Romanae rei publicae simul
intulerit irreparabile detrimentum. Vos uideritis, iudices,
uiderit et expeditorum clara per orbem terrarum prudentia, quibus
initiis Marianus miles tirocinii sui primas dedicarit excubias,
ut quas tribuni sanguine se polluisse commemorat, sui cruoris
alluuione, si censueritis, tandem emaculet.

