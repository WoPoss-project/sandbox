digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De curis boum epitoma

Vegetius (Flauius Vegetius Renatus)

Correzione linguistica: Raffaella Tabacco

Codifica XML: Nadia Rosso

2018 digilibLT, Vercelli

Fonte: P. Vegeti Renati digestorum artis mulomedicinae libri;
edidit Ernestus Lommatzsch, Lipsiae, in aedibus B. G. Teubneri,
1903, pp. 277-306.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PROLOGVS  

[1]Mulomedicinae me commentarios ordinante civium atque amicorum
frequens querela accepti operis continuationem suspendit,
deflentium aegritudines mortesque damnosissimas boum, cum
magnopere peterent publicandum, si quid pro salute tam commodorum
animalium scriptum reperiretur in libris. [2] Cedens itaque
familiarium honestissimae voluntati ex diversis auctoribus
enucleata collegi pedestrique sermone in libellum parvissimum
contuli; cuius erit praecipua felicitas, si eum nec scholasticus
fastidiat et bubulcus intelligat. [3] Maximo autem incitamento
mihi fuit ipsorum boum utilitas et gratia, sine quibus nec terra
excoli nec humanum genus sustentari ullatenus poterunt. Cuncta
igitur legumina sive frumenta bobus merito aratrisque debentur;
vinearum ipsarum usus periret, nisi eorum adminiculis subvehendis
carpenta sudarent. [4] Quid de diversorum onerum comparatione
referamus, dum et inter mobilia quidquid gravius est absque
vehiculis paene reddatur immobile? Reliqua quoque animalia
ipsaeque cohortales aves ex eorum capiunt labore substantiam.
Vnde enim equis hordeum, unde cibum canibus, unde porcis pabulum
dominorum sollertia ministraret, ni pararentur boum labore
frumenta? [5] Et ne longum faciam, bobus debent alimenta,
quidquid ali potest. Apud alios genus mulorum, apud alios
camelorum, apud paucos elephantorum licet exiguus usus est: nulla
potest natio esse sine bobus. [6] Postremo, ut ad
providentissimorum virorum scripta redeamus, quorum firmatur
auctoritate Iustitiam iumentorum caede violatam derelictis terris
ad siderum remeasse consortium: quid potest laudabilius
reperiri, quam ut numen aequissimum boum fugaretur interitu,
quod, dum homicidia fierent, permanebat in terris? [7] Duplicem
igitur sollicitudinem oportet impendi, ut sanitas incorrupta
permaneat et aegritudo, quae ex casu vel negligentia sive labore
contracta est, competentis medicinae curetur ratione.

 De observanda boum sanitate.  

[1] Vt longaevi et sani sint boves, bubulcum convenit providere
vel dominum, quatenus frigoribus calidissimo cubili muniantur et
si fieri potest semper foco vicini sint boves. [2] Quodam enim
beneficio naturali eiusmodi animalibus semper ignis commodum est,
sive quod inutilis et pestifer humor exsudat sive conceptum in
pastu vel opere frigus expellitur sive et flammarum halitu
interna curantur. [3] Praesepium oportet extructum esse
diligenter, ne quid pabuli inter pedes animalium pereat. Bovile
autem loco sicco statuendum est assidueque mundandum est ita ut
cotidie pabulum ad edendum inutile substernatur, ut boves siccius
et mollius cubent. [4] Par quoque studium est, cum boves
revocantur ex opere, ut colla eorum ex vino tepido perfundantur
et diutissime perfricentur. [5] Cum vero de via vel pastu redeunt
lutulenti, priusquam deducantur ad bovile, adhibita aqua
diluendi sunt pedes, ne inhaerentes corpori sordes ulcera
generent vel ungulas faciant molliores vel certe molestiam
manducantibus vel inquietudinem afferant dormituris. [6] Sicut
hieme omni sollertia frigus est prohibendum, ita aestivis
mensibus aura quaerenda. Per diem igitur in umbra, per noctem sub
divo boves stare convenit. [7] Non enim pauciores, si
aestuaverint, quam si alserint, colligunt morbos. Praeterea unum
ovum crudum cum hemina salis et sextarium vini per singula capita
septimo die diffundi percommodum est. [8]Iuvat etiam si alium
tunsum hircino misceas sevo, herbam quoque verbenam additam
deteras, rutam et ervi pollinem iniungas et cum vino per os
digeras. [9]Cavendum praecipue est, ne aut cursu nimio aut longo
itinere fatigentur vel gravioribus certe oneribus affligantur:
nimiam enim lassitudinem sequitur aegritudo et omne animal est
debile, si rumpitur. [10] Aquam quidem istius generis animal non
requirit nitidissimam nec usque adeo laeditur, si sordidam
biberit. Sed tamen bubulci diligentis est procurare, ut mundam
semper et optimam bibant. [11] Maxime autem studendum est, ut
competentibus redundantibusque cibariis saturi semper habeantur
et pingues. Omnis enim aegritudo exordium sumit a macie:
exhaustum animal celerius labor frangit, aestus vexat, frigus
penetrat. [12] Non solum igitur aestivis mensibus pascuum
sufficit, ubi frondes diversi generis addantur et minuat varietas
ipsa fastidium. Hieme autem non tantum paleis, sed faeno quoque
et hordeo et saepius ervo saginandi sunt boves. [13] Nullus autem
uberiores ciborum repudiabit expensas, qui considerare voluerit
boum per inopiam pereuntium quam cariora sint pretia.

 De morbis boum et primo de maleo.  

[1] Adversum boum morbos non minor adhibenda est diligentia quam
equorum: nam equinum genus morbus, qui appellatur maleus, diverso
genere passionum migrans per plures contagione consumit; boves
quoque idem morbus interficit, sed a diversis diverso nomine
vocatur, quem plerumque vulgus achanum appellat. [2] Hic morbus
bovem si quando temptaverit, istis agnoscitur signis: erit pilo
horridus et tristis, stupentibus oculis, cervice deiecta, salivis
assidue per os fluentibus, incessus pigrior, spina rigidior,
fastidium maximum, pauca ruminatio. [3] Cui si inter initia
subvenire temptaveris, discrimen evadet: si per negligentiam
adhibeatur tardior cura, vetustioris morbi non potest superari
pernicies roborata.

[4] Inter exordia igitur taedianti bovi adversus omnes morbos
potio ista succurrit: III s. unc. squillae minutatim concisas,
praeterea radices tenerae populi effossas et diligenter lotas
contundes in pila et tria ex iis pondera, addito sextario salis,
in vini VII sextarios mittes et per VII dies per os bobus
singulos sextarios digeres. [5] Quodsi toto anno adversus omnes
aegritudines desperatas boves stagnare volueris, incipiente vere
id est ab idibus Februarii XV diebus continuis hanc potionem
dabis omnibus diebus, quae usque adeo salutaris est, ut
approbatum sit integro anno boves sic curatos nullius morbi
contagione temptari. [6] Talis etiam compositio et morbis
resistit et vires animalium firmat: folii capparis, folii mirti
silvestris, folii cupressi ana unc. III diligentissime deteres,
infundes in congium aquae et una nocte sub divo manere patieris,
et inde ieiuno bovi tepefactum per triduum singulos sextarios
dabis; quae potio ad stagnanda animalia quater in anno facienda
est ultimis temporibus veris, aestatis, autumni et hiemis. [7]
Morbos aegritudinesque depellit: tres uncias bacarum lauri,
gentianae, aristolochiae longae, murrae, betonicae diligentissime
detere et misce cum mero; ex quo trinas heminas triduo iugiter
iumento per os dabis. [8] Spicae quoque alii tritae cum vino per
nares infusae purgant capita iumentorum. Ova cruda cum melle
iumentorum faucibus inseruntur, atque ita fastidium nauseaque
discutitur. Expedit tamen sales pabulis miscere, marrubium quoque
tritum mane cum oleo vinoque diffundere. [9] Turis etiam
pulverem cum mero sive per nares inieceris sive per os dederis,
prodest. Nec minores medicinas bobus horti copia subministrat:
nam porros, rutam, apium et herbam Sabinam si quis large deterat
et misceat vino ternasque heminas praebeat ad potandum,
aegrotantibus subvenit. [10] Plurimi caulem vitis albae concisam
atque serpyllum et squillae partem in aqua macerant ternasque
heminas per triduum digerunt; quae potio ventrem purgat viresque
confirmat. [11] Ad interna autem curanda praecipue amurca
creditur salutaris, si tantundem aquae misceas et animal bibere
consuescat. Sed quia licet sitiat potum fastidit ignotum, primo
cibi asperguntur; deinde aqua exigua portione medicatur, ad
ultimum pari mensura miscetur et usque ad saturitatem sitientibus
datur. [12] Quocunque autem tempore sed maxime aestate, si boves
concitentur ad cursum, aut alvus eorum ad perniciem solvitur aut
febriculae commoventur. Natura enim pigrum et labori potius quam
velocitati accommodum vehementer laeditur, si ad opus cogatur
insuetum. [13] Periculosum quoque est, si ad praesepia sues aut
gallinae pervenerint. Nam bos cum gallinae fimum inter pabula
sumpserit, statim nimio ventris dolore torquetur inflatusque
moritur. Cui hac ratione succurri convenit: apii seminis unc. III
cum vini sext. s. et II lib. mellis commisces et tepidum per os
diffundes ac tam diu ambulare compellis et confricas manibus
plurimorum, donec ventrem potio moveat. [14] Cyphi quoque cum
vino deterere et per os dare creditur salutare remedium. Lixivium
quoque ex arbore ulmi vel cuiuscunque generis ligni cinerem,
dummodo bene cribratum, cum oleo miscere et liquidum ac tepidum
diffundere per fauces adversus stercus pullinum plurimum prodest.
[15] Si autem porcinum stercus bos devoraverit, statim
pestilentiam contagionis illius malei sustinet morbi. Qui cum
semel in gregem vel armentorum vel domitorum incesserit
iumentorum, statim omnia animalia, quae vel levem suspicionem
habuerunt, de possessione tollenda sunt et distribuenda illis
locis, ubi nullum pecus pascitur, ut nec sibi invicem nec aliis
noceant. Nam pascendo herbas inficiunt, bibendo fontes, stabula
praesepia: et quamvis sani boves odore morbidorum afflante
depereunt. Vsque eo etiam mortua cadavera ultra fines villae
proicienda sunt et altissime obruenda sunt sub terris, ne forte
ipsorum corporum interna sanorum contingantur et pereant.

 De speciebus pestilentiae boum et ipsorum curatione.  

[1] Vno quidem vocabulo pestilentia appellatur, sed habet
plurimas species et diversas, quas enumerare non piget, ut
facilius inter ipsa principia a diligentibus intelligi possint.
[2] Est itaque humidus morbus, quotiens per os et nares humor
defluit bobus et fastidium aegritudoque consequitur. Est siccus,
quotiens nullus humor apparet, sed animal cotidie macescit et fit
deterius nec iuxta consuetudinem appetit cibos. Est articularis,
quotiens interdum de prioribus, interdum de posterioribus
pedibus claudicant boves, cum habeant ungulas sanas. [3] Est et
subrenalis, quotiens a posterioribus debilitas incipit et quasi
lumbi dolere creduntur. Est farciminosus, quotiens per totum
corpus bobus tubercula exeunt, aperiunt se et quasi sanantur et
iterum in aliis locis exeunt. [4] Est et subcutaneus, quotiens
humor pessimus in diversis partibus corporis bobus erumpit et
decurrit. Est elephantiasis, quotiens velut scabies minutae
cicatrices exeunt extra corium ad similitudinem lenticulae. Est
insania, quae refectis bobus eripit sensum, ut nec audiant more
solito nec videant; ex qua passione celerrime moriuntur, quamvis
hilares pinguesque videantur. [5] Hi omnes morbi contagione sunt
pleni; et si unum animal apprehenderint, celeriter ad omnia
transeunt et sic interdum aut integris armentis aut omnibus
domitis afferunt interitus. Vnde omni studio, quae semel temptata
fuerunt, segreganda sunt animalia et ad ea loca mittenda, ubi
nullum animal pascatur, ne contagione sua omnibus periculum
generent et negligentia domini sicut solet a stultis divinae
imputetur offensae. [6] Evincendi tamen sunt et exquisitis
remediis expellendi acerbissimi morbi. Panacem a seplasiariis
comparas. [7] Eryngion autem herba dicitur, quae in litore
nascitur prope undam maris, florem habet quasi aureum vel
galbineum, folia eius sunt quasi folia cardui silvestris, inter
arenas litorum largissime spargit radices; has effodies et in
umbra siccatas servabis: adversus morbum tam equorum quam boum
plurimum prosunt. [8] Ex quibus potio componitur ista: radicis
panacis itemque radicis herbae eryngii unc. III, seminis quoque
feniculi unc. III pariter deteris diligenter addisque farinae
triticeae sext. I ita ut prius frumentum frigas et sic molas:
quae omnia de calida fervente conspergis et cum melle vel sapa
novenas offas singulis bobus digeres. [9] Praeterea sanguinem
marinae testudinis colliges et cum vino per os dabis. Quam quia
invenire difficile est, vulgarem testudinem prodesse aestimant.
Quod utrum bene opinentur, usus viderit: nam auctores de
terrestri testudine tacuerunt. [10] Pulverem murrae et casiae
fistulae nec non etiam turis pro aequa parte admisces; ex eo unam
semis unciam cum sextario vini veteris in die per nares bovis
infundis. Quod medicamentum per triduum facies. [11] Morbi
quoque, quos superius nominavimus, amari sunt et non nisi amaris
potionibus superantur: nam contraria contrariis potionibus
curantur ratione medicinae. Ideoque pulverem herbae absinthii et
crudorum lupinorum, herbae quoque centaureae vel peucedani aequis
ponderibus diligenter misces et cum sextario vini veteris trina
coclearia singulis diebus, additis unc. III olei, per os dabis.
[12] Praesens quoque remedium experimenta docuerunt: radiculam
herbae consiliginis, quam alii pulmonariam vocant, alii tantum
radiculam, sinistra manu ante ortum solis collige, quia sic
maiorem vim habere creditur; tunc ad acum [vel acutum] cuprinam
pars auriculae, quae lata est, quasi in circulo designatur
adpremiturque ut rupta cute leviter sanguis exeat. [13] Quod cum
ex utraque parte feceris, medium orbiculum perforas ad acum et in
eodem foramine inseres; quod ubi exierit, omnis pestilentiae
virus per ipsum defluit vulnus, donec ille solus locus, qui
designatus est, putrescat et decidat atque ita animal liberetur.
[14] Visci folia cum vino trita defunduntur in nares, atque ita
singulis bobus sive universis gregibus, cum morbum incurrerint,
subvenitur. [15] Suffimenta quoque plurimum iuvant: sulfur,
bitumen, alium, origanum, semen coriandri aequaliter misce et
vivis carbonibus insperge, et cooperta capita boum supra vas, in
quo suffimenta incenderis, diutissime continebis, ut fumus os
eorum, caput ac nares impleat, atque ita ad cerebrum et interna
salutare remedium penetret. [16] Sed et totum suffimentare
percommodum est, ut ab eodem morbi pernicies expellatur et cetera
pestilentiae contagio non coinquinet. Generalia igitur remedia
adversus morbos generales contagiososque rettulimus; nunc
adversus valetudines, quae singulis animalibus accidunt nec in
alia transeunt, remedia subiungemus.

 De cruditate.  

[1] Cruditas plurimum nocet, cuius haec sunt signa: crebri
ructus, cibi fastidium, sonitus ventris, intensiones nervorum,
oculi hebetes. Propter quae nec bos ruminat neque lingua se
detergit ut solet. Proderit aquae calidae duos congios ut bibi
possit digerere per fauces, post quos statim brassicae XXX caules
modice decoques et ex aceto dabis, suspensumque animal ab alio
cibo penitus abstinebis. [2] Alii cruditate laborantes clausos in
bovili detinent nec cibos praebent. Praeterea lentisci et
oleastri cacuminum pondera IV deterunt et cum libra mellis atque
aquae congio miscent, quae una nocte sub divo mittunt atque ita
faucibus digerunt. Deinde interposita hora macerati infusique
ervi lib. IV obiciunt, ab alio quoque cibo vel potione prohibent.
[3] Nam si neglecta fuerit cruditas, ventris inflatio
intestinorumque subsequitur, exprimit gemitus cibosque capere non
sinit nec in loco consistere, decumbere et volutari cogit,
caudamque frequenter commovet. De experimento medicina est,
caudam iuxta clunes resticula vel lino vehementer astringi
vinique sextarium cum hemina olei tepidum dare per fauces atque
ita per MD passus bovem currentem trahere: si dolor permanserit,
ungulas eius circumsecare et uncta manu per anum fimum extrahere
et rursus agere currentem. [4] Si tardius proficit, tres partes
lauri diu conteruntur et cum duplici aquae calidae dantur. Si
ista non valent, myrtae silvestris foliorum II lib. tunduntur in
pila et duo sextarii aquae calidae miscentur ac per vas ligneum
faucibus infunduntur; atque ita sub cauda quatuor digitis ab ano
percussa vena sanguis emittitur. Qui cum satis effluxerit, papyro
ligata cauda restringitur, post concitatus bos agitur usque dum
anhelet. [5] Ante detractionem tamen sanguinis adhibentur ista
remedia: III heminis vini IV unciae contriti alii permiscentur
postque potionem cogitur currere, duae quoque unciae salis cum
decem unciis ceparum atteruntur, mel quoque decoctum admiscetur;
ex quo facta collyria longiora non parum valida immittunt in
anum, ut ventrem resolvant: atque ita bos currere cogitur. [6]
Ventris quoque et intestinorum dolor sedatur, si anseres natantes
et maxime anates animal aspexerit. Nam anas mulos, etiam equinum
genus conspectu sui celeriter sanat. [7] Sed interdum nulla
medicina convenit sequiturque torminum vitium, quorum signum est,
si cruentum mucosumque ventrem ediderit. Singulare remedium est
cupressi bacae XV, gallae XV diligentissime tritae, quantum
utraeque ponderantur tanti ponderis vetustissimus caseus, quibus
pariter detritis admiscentur vini austeri sext. IV et in potu
dantur ita, ut lentisci murtique et oleastri cacumina
praebeantur. [8] Si venter coeperit fluere et viride egerere,
corpus et vires carpit operique inutilem reddit, quia ex cibariis
ad medullam bovis nil pervenit, quod sic viride per ventrem
proicit quam quod manducaverit. [9] Quae cum acciderint, prima
die a cibo et potu abstinendum est ita ut nec secunda die bibere
permittatur; cacumina tamen oleastri et cannae silvestris itemque
bacae lentisci et murti dandae sunt; nec post triduum etiam
potestas bibendi nisi perparum concedenda est. [10] Sunt qui ex
foliis lauri teneris lib. I abrotanum hortense pari portione
deterunt cum aquae calidae sext. II atque ita faucibus infundunt
et pabula quae superius praebent. [11] Aliqui vero II lib. ex
vinaceis ad focum torrent et conterunt et cum sextario vini
austeri ad bibendum dant et commemorata saepius cacumina
obiciunt. Quodsi neque proluvies ventris erit neque intestinorum
dolor, recusat tamen cibos et praegravato capite erit, lacrimae
quoque oculis et pituita naribus currit: usque ad ossa frons
media uratur auresque ferro discindantur, sed usturae igne factae
ut sanescant veteri urina bovis ipsius confricandae sunt; aures
vero scissae picula oleoque curantur.

 De ranulis oris.  

[1] Periculosum fastidium bobus ranulae faciunt, quae aperiendae
sunt, et alio cum sale pariter trito ipsa vulnera confricanda, ut
omnis humor exeat provocatus. Melius creditur, si ad acutam
cannam exseces ranulam; post vino os lavatur. Interposito unius
horae spatio virides herbae vel frondes dantur. Tam diu autem
sustentantur mollibus cibis, donec facta vulnera cicatrices
ducant. Si neque ranula fuerit et non appetent cibum, alium
tritum cum oleo naribus infundes.

 De febre boum.  

[1] Bos si febrire coeperit, quod ex venarum inquietudine et
calore totius corporis vel oris intelliges, uno die a cibo est
penitus abstinendus ita ut postero ieiuno eidem sub cauda exiguum
sanguinem detrahas; atque interposita hora XXX parvos coliculos
decoques et ex oleo ac liquamine per os digeres eamque escam per
dies V ieiuno dabis. [2] Praeterea cacumina lentisci vel olivarum
vel tenerrimam quamque frondem ac pampinos, si eodem tempore
sunt, praebebis in cibo. Labra quoque eius deterges ad spongiam
et aquam frigidam ter in die offeres ad bibendum, ita ut intra
tectum bos febriens teneatur nec antequam sanatus est dimittatur
in pastum. [3] Febrientis autem ista sunt signa: lacrimae
profluunt, gravatur caput, oculi semiclausi sunt, labra salivis
madida, longior et cum quodam impedimento tractus spiritus,
frequenter et gemitus.

 Ad tussim boum.  

[1] Tussis boum non minus diligenter sananda est quam equorum. Si
recens fuerit, sextarius farinae hordeaceae cum uno ovo crudo et
hemina passi per os datur ieiuno; gramen quoque concisum
tunsumque admixta farina fabae fresae et pollinis lentis sine
cortice cum sextariis II aquae calidae miscetur agitataque
diligenter per os diffunditur. [2] Veterem tussim sanant II lib.
hyssopi maceratae ex aquae sext III, quod infusum teritur et cum
duabus partibus farinae lentis miscetur et per os datur; super
quod aqua hyssopi, in qua infusum decoctumque est, propinatur ad
cornu. [3] Porri etiam sucus expressus cum oleo et ipsa fibra cum
hordeacea farina remedium praestant. Radices quoque eius
diligenter lotae et cum farre triticeo contusae ieiunoque datae
discutiunt vetustissimam tussim. Idem praestat ervum sine
valvulis cum ptisana hordei molitum et cum aqua tepida vel mulsa
in fauces salivati more dimissum.

 De apostema.  

[1] Suppuratio, quam apostema dicunt, melius ferro aperitur;
post, cum expressum pus aut sanies fuerit, sinus ipse, qui eam
continebat, urina bubulina calida lavatur et linamentis ac
stuppis sive linteolis pice liquida et oleo infusis curatur. [2]
Quodsi colligari ea pars, ubi est ulcus, non potest, lamina
candente sevum caprinum aut bubulinum stillatur. Aliquanti cum
vitiosam partem inusserint, tunc urina veteri humana lavant atque
ita aequis ponderibus picem liquidam cum veteri axungia
incoquunt et liniunt.

 De sanguinis clodicatione.  

[1] Sanguis cum ex aliqua necessitate ad pedes venerit boum
claudicationem affert. Quod cum accidit, inspicito ungulam,
invenies eam ultra solitum calere, et vitiatam partem premi
vehementer bos non patitur. Sed si sanguis adhuc supra ungulas in
cruribus est, ad triduum triti salis perfricatione discutitur;
si cura haec non proderit, scarificetur. [2] Quodsi iam in ungues
descenderit, cultello leniter inter duos ungues aperies et
mundabis deintus, et postea stuppam sale atque aceto infusam
applicabis ac solea spartea pes calceatur maximeque datur opera,
ut bos in aquam non mittat pedem sed ut sicce stabuletur. [3] Qui
sanguis nisi emissus fuerit, famicem creabit, qui suppuratus
tarde curabitur. Nam primo ferro circumcisus expurgatur ad vivum:
deinde pannis aceto, sale et oleo calentibus impletur, mox
axungia veteri et sevo hircino pari pondere, ferro candenti
stillantibus guttis, curatur et sic perducitur ad sanitatem. [4]
Si sanguis in interiore parte ungulae est nec aperturam facit et
tamen claudicat animal, extrema pars ipsius ungulae ad vivum
resecetur, et ita emittitur, ac stuppa vel linteolis cum sale
oleo acetoque infusis pes involutus spartea munitur. Mediam vero
ungulam ab inferiore parte non expedit aperire, nisi in eo loco
ubi suppuratio facta est. Si claudicat ex dolore nervorum, oleo
et sale genua poplitesque et crura confricanda sunt donec
sanetur.

 Ad tumorem genuum.  

[1] Si genua intumuerint, fovenda sunt calidissimo aceto, aut
lini semen aut milium detritum infusumque aqua mulsa imponendum
est; spongiae quoque ferventi aqua infusae et expressae,
conspersae postmodum melle genibus circumdantur ac fasciolis
alligantur. [2] Quodsi humor cum tumore est, fermentum vel farina
hordeacea ex passo aut aqua mulsa incocta imponitur, et cum
maturaverit suppuratio, rescindetur ferro emissaque sanie, ut
supra docuimus, percuratur. [3] Potest etiam radix lilli vel
scilla cum sale vel herba sanguinalis, quam polygonon Graeci
appellant, vel marrubium ferro aperta sanare. Omnis autem
corporis dolor, si sine vulnere est, recens fomentis melius
discutitur; vetus autem uritur et supra vulnus butyrum vel
caprina stillatur axungia.

 Ad scabiem.  

[1] Scabies sanatur trito alio defricata: eodemque remedio
rabiosi quoque canis morsus sanatur, vel lupi dentis vulnus
illatum. Vetus quoque salsamentum utramque plagam curare
perhibetur. [2] Ad scabiem autem praesentior ista medicina est:
cunila bubula sulfurque conteritur admixtaque amurca cum oleo
atque aceto decoquitur et cum tepescere coeperit, alumen scissum
tritum spargetur: quod medicamentum candente sole illinitum
maxime prodest. Vlceribus gallarum tritarum pulvis aspergitur;
sucus quoque marrubii cum fuligine sanat impositus.

 De pelle adhaerente.  

[1] Infesta pestis est bubulo pecori, quam coriaginem rustici
vocant, cum pellis ita dorso adhaeret, ut apprehensa manibus
deduci non possit a costis: quae res non aliter accidit quam si
bos aut a languore aliquo ad maciem perductus est aut sudans in
opere faciendo refrixit aut si lassus sub onere vehementer
infusus pluvia est. [2] Quae quoniam perniciosa sunt, custodire
debemus, ut, cum ab opere redierint boves adhuc aestuantes
anhelantesque, vino aspergantur et offulae panis infusae faucibus
eorum inserantur. Quodsi praedictum vitium inhaeserit, expedit
decoquere laurum et e calida cum oleo et vino spinam dorsumque
animalis perfricare contra pilum ac per omnes partes apprehendere
et trahere pellem et velut a costis separare. [3] Quod aut in
loco calidissimo faciendum est aut sub divo sole fervente.
Aliquanti faeces vini et axungiae commiscent eoque medicamento
tepido post fomentum praedictum utuntur.

 De pthisi.  

[1] Est etiam gravis pernicies, cum pulmones exulcerantur; unde
tussis et macies, ad ultimum vero pthisis invadit, quae mortem
afferant. Radix consiliginis sicut supra docuimus perforatae
auriculae inseritur et suci porri hemina pari mensurae olei
miscetur, et bibenda sunt cum vini sextario per dies plurimos.

 De tumore palati.  

[1] Nonnunquam et tumor palati ciborum fastidium facit crebrumque
suspirium. Prodest palatum ferro aperire ut profluat sanguis,
cui ervum sine corio maceratum ad manducandum dabis viridemque
frondem vel quodlibet molle pabulum dum sanetur. [2] Si in
operibus contuderit collum, praestantissimum remedium est sanguis
de aure emissus, aut si factum in tempore non fuerit, herba,
quae vocatur avia, cum sale trita et imposita.

 Ad deiectionem cervicis.  

[1] Si cervix mota et deiecta est, considerabimus in quam partem
declinet, et ex diversa parte sanguinem detrahimus ex ea vena,
quae in aure videtur amplissima: quae sarmento primo verberanda
est, ut cum intumuerit ferro aperiatur, effusoque sanguine
postero die iterum ex eo loco emittitur cruor et biduo vacatio
operis datur. [2] Tertio vero die levis iniungitur labor et
paulatim ad operis consuetudinem revocatur. Quodsi cervix in
neutram partem deiecta est mediaque intumuit, ex utraque auricula
sanguis emittitur. Qui si intra triduum, quam bos vitium
ceperit, emissus non est, intumescit collum nervique tenduntur et
ita nata durities iugum non patitur. [3] Tali vitio comperimus
aptum esse medicamentum: ex pice liquida et bubula medulla et
hircino sevo et vetere axungia, olei quoque veteris aequis
ponderibus compositum concoquitur et sic utendum est: cum bos ab
opere disiungitur in ea piscina, ex qua bibit, tumens cervix
lavatur confricaturque diligenter praedicto medicamento
detersaque linietur. [4] Si ex toto propter tumorem cervicis
iugum recusat, paucis diebus requies ab opere danda est, et
cervix aqua frigida diluenda et spuma argenti linienda est.
Celsus quidem tumenti cervici herbam quae vocatur avia, ut supra
dixi, contundi et imponi iubet. Clavorum qui cervicem infestant
minor molestia est, nam facile sanantur per ardentem lucernam
oleo instillato. [5] Melius tamen est custodire ne nascantur neve
etiam colla calvescant; quae non aliter glabra fiunt, nisi cum
sudore aut pluvia cervix madefacta est in opere. Quodsi
acciderit, pulvere latericio trito, priusquam disiungatur, bovis
colla conspergi oportet et cum exsiccati fuerint, exinde oleo
infundi.

 Si a vomere laedatur.  

[1] Si talum aut ungulam vomer laeserit, picem duram et axungiam
cum sulfure et lana sucida involvito et candente ferro supra
vulnus imponito et ure: quod remedium optime faciet, si clavum
calcaverit aut acuta testa vel lapide ungulam pertunderit. Quae
tamen si altius vulnerata est, latius ferro circumciditur et ita
inuritur, ut supra dixi. Deinde spartea calceata per triduum
aceto suffuso curatur. [2] Quodsi vomer crus vulneraverit,
lactuca marina, quam Graeci tithymallum vocant, admixto sale
imponitur.

 De pedibus attritis.  

[1] Subtriti etiam pedes eluuntur calefacta bubula urina. Deinde
favillam sarmentorum ferventem calcare compellitur et pice
liquida cum oleo vel axungia cornua eius unguntur. Minus tamen
claudicant, si ab opere disiunctis frigida pedes laventur et
suffragines coronaeque ac fissura ipsius ungulae veteri axungia
defricentur.

 De armis laesis.  

[1] Frequenter etiam vel ab asperitate itineris vel in
proscindendo duritiam soli aut obviis radicibus obluctando
convellit armos. Quod cum acciderit, ex prioribus cruribus
sanguis emittitur; si dextrum armum laeserit, ex sinistro, si
sinistrum ex dextro. Si vehementius utrumque vitiaverit, etiam in
posterioribus cruribus venae solvuntur.

 De praefractis cornibus.  

[1] Praefractis vero cornibus linteola sale atque aceto et oleo
inlita superponuntur, ligatis per triduum eadem infunduntur.
Quarto die axungia cum pice arida et cortice pini pari pondere
contusa diligenter apponitur, et ad ultimum cum iam cicatricem
ducunt fuligo infricatur.

 Ad vermes.  

[1] Solent autem neglecta ulcera vermes creare, qui si mane ex
aqua frigida perfunduntur, rigore eius contracti decidunt; vel si
haec ratio nihil profecerit, marrubium aut porrum conteritur et
mixto sale imponitur; vel calcis vivae pulvis spargitur, aut
cucurbitae viridis sucus cum aceto immittitur. [2] Ideoque
universis ulceribus picem liquidam, oleum vetus cum axungia
oportet adhiberi et extra vulnera etiam eodem medicamento
circumliniri, ne infestentur a muscis, quae vermes creent cum
vulneribus insederint.

 De morsibus serpentum.  

[1] Serpentis quoque ictus mortiferus est bobus; sed et minorum
animalium noxium virus. Nam viperae et caeciliae saepe cum in
pascuis bos improvide supercubuit stimulatae onere morsus
infigunt. Araneus quoque quem Graeci mygalen appellant, parvus
quidem corpore non tamen parvam solet inferre perniciem. Verum
viperae venenum depellit supra tumorem, qui inflatur ex ictu,
scarificatio ferro facta, ita ut herba, quam persoriaciam vocant,
imponatur trita cum sale; [2] cuius efficacior creditur radix si
contusa ponatur vel siler montanum reperiatur, trifolium quod
confragosis locis efficacissimum nascitur, odoris gravis,
bitumini similis, propter quod a Graecis asfaltion appellatur,
nostri autem propter figuram acutum trifolium vocant, nam longis
et hirsutis foliis viret caulemque robustiorem facit quam
pratense. [3] Huius herbae sucus cum vino faucibus infundatur
atque ipsa folia cum sale trita imponantur in plaga. Quodsi
viride minime inveniatur, semina eius collecta et trita dantur
potanda cum vino, radicesque eius cum suo caule tritae addita
hordeacea farina et sale cum aqua mulsa scarificationi
superponuntur. [4] Est etiam praesens remedium, si fraxini
cacumina tenera conteras V lib. cum totidem sext. vini et IV lib.
olei expressumque sucum faucibus infundas itemque cacumina
eiusdem arboris cum sale trita laesis partibus superimponas.
Caeciliae vero morsus tumorem suppurationemque generat idemque
facit muris aranei. Sed caeciliae ictus sanatur, si acu aenea
laesum locum compungas et creta cimolia ex aceto linias; [5]
muris vero pernicies sanatur, si animal ipsum oleo mersum neces
et plagam dentium ex eodem confrices. Quod si non fuerit,
contritum cuminum cum picula et axungia, cum similitudinem
malagmatis coquendo leniter habere coeperit, impositum plagae
perniciem sanat. [6] Quodsi, antequam tumor discutiatur,
suppuratio fuerit generata, optimum est ignea lamina vel cauterio
collectionem aperire et quidquid vitiosum est inurere atque ita
liquida pice cum oleo linire. Nonnulli vivum murem araneum creta
figulari circumdant et ad collum boum suspendunt morsusque ipsius
bestiae submovent.

 Ad oculorum vitia.  

[1] Oculorum vitia plurima melle sanantur. Nam si intumuerint,
aqua mulsa triticea farina conspergitur et imponitur; si vero
album in oculo est, salis fossilis Hispani vel hammoniaci vel
qualiscumque melle permixti vitium extenuat. Idem praestat sepiae
testa trita et per fistulam ter die oculo insufflata. Prodest
etiam radix, quam Graeci silfion vocant, nostri autem lasaris
radicem appellant; [2] cuius quantum volueris ponderis cum decima
parte salis hammoniaci deteres et per fistulam oculo insufflas.
Quae radix tunsa et cum oleo lentiscino inuncta vitium expurgat.

 Contra lacrimas.  

[1] Si genae humorem profundunt lacrimisque visus obtunditur,
quam epiforam vocant, polenta ex hordeo mulsa aqua conspergitur,
quae super genas et supercilia imposita reprimit humorem. [2]
Pastinacae quoque agrestis semen et sucus herbae, quam armoraciam
vocant, cum melle tritus oculorum sedat dolores. Memineris vero,
quotiens mel aliosve sucos remediis adhibes, ut prius pice
liquida cum oleo circumlinas oculos, ne muscis apibus vel vespis
infestentur, quas dulcedo mellis invitat.

 Ad sanguisugam.  

[1] Plerumque hirudo, id est sanguisuga, si cum potu hausta
fuerit et faucibus adhaeret, sanguinem detrahet et incremento suo
includet, aut si cum cibis devorata fuerit: oleo tangere oportet
et auferes. Sed si interius fit, ut manu detrahi non possit,
cannam vel fistulam perforatam inserito faucibus ac per eam
calidum oleum infundes. Nam eo contactu statim bestiolae
importunitas decidet. [2] Odor quoque cimicis, super carbones
impositi si fuerint, ubi sanguisugam afflaverit, revellit a
vulnere. Quodsi stomachum vel intestinum tenuerit, calido aceto
per cornu infuso necatur, muria quoque salsa vel lotio humano
perfusa mox decidet.

 Descriptio machinae.  

[1] Machinae quoque describenda est fabrica, qua conclusa
cuiusvis generis iumenta bovesque curantur, ut et tutus ad
pecudem medenti accessus sit nec luctando quadrupes aut membra
convexet aut remedia respuat. Roboreis assibus constringetur
solum, quod in longitudinem IX pedes debet habere, in latitudinem
pars prior duo semis pedes, pars vero quae ad posteriora
animalium pertinet IV pedes. [2] Huius latera de tigillis
texuntur ita ut velut in caveam ductum animal non possit exire,
sed a parte posteriore paulo latiorem, a priore constrictiorem
machinam compingi oportet. [3] Cui transversum tigillum ad modum
iugi configendum est, ad quod equorum capita vel boum cornua
religentur. Nam reliquum corpus ad temones fictos vel funibus
alligetur, ut immotum praestetur ad medentis arbitrium. Quae
machina omnium maiorum animalium medelis solet esse communis.

 Contra sanguinis fluxum.  

[1]Iumentis ad fluxum sanguinis, si de naribus effluat, scribis
in charta pura et licio collo suspendis: Focus alget, aqua sitit,
cibaria esurit, mula parit; tasca masca venas omnes.

 Ad luxaturam.  

[1]Item aliud remedium ad luxaturam. Incantabis sic: Betat relta,
acum sinapi non sapit nec frictim.

 Ad lumbricos, cossos et tineas.  

[1]Semen coriandri emin., sicale sext. excoques; et ipsam aquam
fundis, coriandrum teris diligenter et ambas species misces et
aceti acri emin. Haec omnia rursum agitas et ita animalibus ad
cornum per triduum dabis.

