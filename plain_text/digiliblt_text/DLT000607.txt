digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Timaeus, a Calcidio translatus commentarioque instructus

Calcidius

Correzione linguistica: Valentina Rinaldi

Codifica XML: Valentina Rinaldi

2018 digilibLT, Vercelli

Fonte: Calcidius, Commentaire au Timée de Platon, Tome 1, édition
critique et traduction française par B. Bakhouche, avec la
collaboration de B. Brisson pour la traduction, Paris 2011.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 CALCIDIVS  

 PLATONIS TIMAEVS  

OSIO SVO CALCIDIVS Isocrates in {€Exhortationibus€} suis uirtutem
laudans, cum omnium bonorum totiusque prosperitatis consistere
causam penes eam diceret, addidit solam esse quae res
impossibiles redigeret ad possibilem facilitatem. Praeclare. Quid
enim generosam magnanimitatem uel aggredi pigeat uel coeptum
fatiget, ut tamquam uicta difficultatibus temperet a labore?
Eadem est, opinor, uis amicitiae parque impossibilium paene rerum
extricatio, cum alter ex amicis iubendi religione, alter parendi
uoto complaciti operis adminiculentur effectui. Conceperas animo
florente omnibus studiis humanitatis excellentique ingenio tuo
dignam spem prouenturi operis intemptati ad hoc tempus eiusque
usum a Graecis Latio statueras mutuandum. Et quamquam ipse hoc
cum facilius tum commodius facere posses, credo propter
admirabilem uerecundiam, ei potius malueris iniungere quem te
esse alterum iudicares. Possemne, oro te, quamuis res esset
ardua, tanto honore habito de quo ita senseras iniunctum excusare
munus et, qui numquam ne in sollemnibus quidem et usitatis
uoluntatibus ullum officium recusassem, huic tanto tamque honesto
desiderio contradicere, in quo declinatio speciosi muneris
excusatione ignorationis callida esset scientiae futura
simulatio? Itaque parui certus non sine diuino instinctu id mihi
a te munus iniungi proptereaque alacriore mente speque
confirmatiore primas partes Timaei Platonis aggressus non solum
transtuli sed etiam partis eiusdem commentarium feci putans
reconditae rei simulacrum sine interpretationis explanatione
aliquanto obscurius ipso exemplo futurum. Causa uero in partes
diuidendi libri fuit operis prolixitas, simul quia cautius
uidebatur esse si tamquam libamen aliquod ad degustandum auribus
atque animo tuo mitterem; quod cum non displicuisse
rescriberetur, faceret audendi maiorem fiduciam.

PARS PRIMA TIMAEI PLATONIS

SOCRATES TIMAEVS HERMOCRATES CRITIAS

[17A] S. Vnus duo tres; quartum e numero, Timaee, uestro requiro,
ut qui hesterni quidem epuli conuiuae fueritis, hodierni
praebitores inuitatoresque ex condicto resideatis.

T. Languor eum repente, ut fit, ortus moratur. Nec enim sponte se
tali coetu tantaeque rei tractatu et communicatione fraudaret.

S. Ergo tui et item horum erit officii complere id quod deest
participis absentia.

T. Aequum postulas. Denique enitemur omnes pro uiribus [17B];
neque enim fas est laute acceptos heri minoris tibi apparatus
repraesentare conuiuium.

S. Tenetis certe memoria praescriptam uobis a me tractatus
normulam?

T. Partim tenemus; in quibus porro nutabit memoria, praesens ipse
in tempore suggeres. Immo, nisi erit molestum, breuiter ab
exordio dicta demum retexe, quo digestus ordo solidetur.

S. Ita fiet. Cardo [17C], nisi fallor, disputationis hesternae
res erat publica, qualis mihi quibusque institutis et moribus
ciuium uideretur optima.

T. Nobis certe qui audiebamus, o Socrate, ad arbitrium probata.

S. Quid illud? Nonne inter initia cultores agrorum ceterarumque
artium professores a destinata bellicis negotiis iuuentute
secreuimus?

T. Sic factum est.

S. Tributo nempe ceteris quod cuique eximium a natura datum est
[17D], solis his qui pro salute omnium bella tractarent unum hoc
munus iniunximus protegendae ciuitatis uel aduersum externos uel
aduersum intestinos ac domesticos hostes, mitibus quidem iudiciis
erga oboedientes, utpote consanguineos naturaque amicos, [18A]
asperis autem contra armatas acies in congressionibus Martiis,
biformi siquidem natura praeditos, in tutela patriae ciuiumque
ferociores, porro in pacis officiis religione sapientes
proptereaque mites suis, aduersum alienigenas feroces.

T. Memini.

S. Quid? Huius ipsius ancipitis naturae magisterium et quasi
quandam nutricationem nonne in exercitio corporum gymnasiorumque
luctamine, animorum item placiditatem constituebamus in
delinimentis et affabilitate musicae ceterarumque institutionum
quas adulescentes ingenuos scire par est?

T. Ita.

S. At uero hac educatione altis auri argentique [18B] et
supellectilis ceterae possessionem cuiusque propriam nullam esse
aut existimari licere praediximus sed sola mercede contentos,
exhibentibus quorum salutem tuerentur, uti communiter tanta quae
satis sit occupatis erga custodiam communis salutis et a cetera
functione operis cessantibus.

T. Dicta haec omnia in istum modum sunt.

S. De feminis quoque opinor habitam mentionem [18C], quod similes
eiusdemque naturae maribus conueniat effingi sine ulla morum
differentia, quo uterque sexus isdem et communibus institutis
regatur. Quid de procreandis suscipiendisque liberis? An uero hoc
ita ut cetera, quae praeter opinionem hominum consuetudinemque
uitae dici uidentur, memorabile uiuaciorisque tenacitatis de
existimandis communibus nuptiis communique prole, si suos quisque
minime internoscat affectus proptereaque omnes omnibus
religionem [18D] consanguinitatis exhibeant, dum aequales quidem
fratrum et sororum caritate beneuolentiaque ducantur, maioribus
uero parentum religio eorumque antiquioribus auorum exhibeatur
atque atauorum reuerentia infraque filiis et nepotibus debita
caritas atque indulgentia conualescat?

T. Haec quoque facilia memoratu et a nobis retinentur optime.

S. Quid illud, quod sine odio atque aemulatione nubentium
melioribus procis melius moratae uirgines sortito obueniant,
inferiores porro inferioribus? Non tenetis saluberrimam sortis
fraudem [18E] curantibus in utroque sexu praefectis nuptiarum,
quo suam quisque fortunam sortis improsperam culpet nec
praelationem doleat alterius?

T. Hoc quoque memoria tenemus.

S. Illud etiam promulgatum puto lectorum fetus parentum summa
cura [19A], utpote naturale bonitatis priuilegium praeferentes,
alendos.

T. Id ipsum.

S. Ceteros alii cuidam usui patriae futuros processuque aetatis
eorum nihilo remissiore cura notanda pueritiae et item
adulescentiae merita, quo tam ex secundi ordinis populo
prouehantur ad primum ordinem propugnatorum qui merebuntur quam
ex his qui a parentum uirtute degenerauerint ad secundae
dignitatis ordinem relegentur. Ecquid ergo, Timaee, satis uidetur
factum recepto cunctis partibus orationis hesternae strictim
licet compendioque decursis an aliquid etiam uultis addi?

T. Nihil sane [19B].

S. Scisne igitur quid ego de ista re publica sentiam quodue et
quantum animi desiderium feram?

T. Quid illud?

S. Vt si quis uisis eximiae pulchritudinis ac uenustatis
animalibus pictis uel etiam uiuentibus quidem sed immobiliter
quiescentibus motus actusque et certamen aliquod eorum spectare
desideret, [19C] sic ego nunc informatae urbis adumbrataeque
sermone populum agentem aliquid cum finitimis ciuitatibus in pace
aut bello dignum tanta fama et educatione magna quadam
expectatione deposco. Quippe fateor, o Critia et Hermocrate, non
eum [19D] esse me qui tantam indolem digne laudare possim. Nec
mirum non posse me, quando ne ueteres quidem auctores uel
praesentis saeculi poetas posse confidam, non quo contemnam
poeticam nationem, sed quod euidens perspicuumque sit imitandi
peritos ea demum aemulari posse perfecte quorum ab ineunte aetate
habeant usum experientiamque et in quibus propemodum sint
educati, at uero incogniti moris peregrinaeque institutionis
imitationem, effictam praesertim oratione seu uersibus,
praeclaris licet [19E] praestantibusque ingeniis esse difficilem.
Sophistas quoque uerborum agmine atque inundatione sermonis
beatos iudico, uereor tamen ne, ut sunt uagi palantesque nec
certis propriisque sedibus ac domiciliis, philosophorum mores et
instituta ciuilis prudentiae ne coniectura quidem assequi ualeant
nec demonstrare ceteris cuius modi esse debeant officia pacata
et item in bellis fides prouecti ad sapientiam populi. Superest
igitur solum uestrae eruditionis ingenium [20A] nutritum cura
publica philosophiaeque naturali studio flagrans, siquidem
Timaeus iste ex Locris, quae urbs Italiae flos est, nobilitate
diuitiis rerum gestarum gloria facile princeps idemque ad hoc
tempus arcem obtineat amoris sapientiae; Critiam uero, utpote
ciuem, sciamus in studiis humanitatis omnibus apprime uigere; de
Hermocratis porro natura educationeque facta et accommodata rebus
his de quibus agimus explicandis dubitare nullum puto. [20B]
Ideoque iubentibus uobis hesterno die facile parui quaeque mihi
uisa sunt de publicis disserenda esse impigre sum executus, illud
cogitans reliquas partes instituti operis a nullo commodius
posse explicari. Denique impleto competenter officio finitoque
sermone contendi a uobis quoque mutuum fieri uosque imperatum
munus recepistis; [20C] et adsum, ut uidetis, paratus ad
desponsam dapem.

H. Nos quoque omnes, ut pollicitus est modo Timaeus, iniunctum
nobis a te munus pro uiribus exequemur, praesertim cum nulla
excusandi competat ratio; namque et praeterito die mox conuentu
soluto cum ad hospitium rediremus quo suscepti a Critia sumus et
ibidem postea de ipsa re habuimus tractatum non otiosum. [20D]Hic
igitur nobis ex historia uetere narrationem recensuit quam
uelim, Critia, repetas, ut, cum cognouerit Socrates, aestimet
sitne futura utilis ad imperatae remunerationis effectum.

C. Sic fieri conuenit, si tertio consorti muneris Timaeo non
aliter uidetur. Audi, o Socrate, miram quidem sed plenam fidei
ueritatisque rem, ut e numero septem sapientium primarius Solo
[20E] recensebat, quem aui mei et consortis in nomine Critiae
fuisse aiunt admodum familiarem. Quo referente puer ego accepi
res gestas huius urbis memorabiles diuturnitate interituque
hominum annullatas euanuisse, inter quas unam prae ceteris
illustrem, cuius fiet commemoratio, [21A] quo tam penes te gratia
collocetur quam debita deae, cuius hodierna pompa est,
instauretur ueneratio. Narrabat ergo grandis natu, ut qui ad
nonagesimum iam propinquaret annum, me tunc agente annos decem
[21B]: publicis caerimoniis celebri die orta causa
commemorationis ex Solonis uersuum cantilena; erat enim sollemne
familiae nostrae festis diebus nos pueros ad certamen memoriae
propositis inuitare praemiis puerilibus. Multis ergo carminibus
tam ueterum quam nouorum poetarum memoriter pronuntiatis, inter
quae Solonis aliquanto pluribus, ut quae nouitas commendaret ad
gratiam, memini quendam, siue quod ita iudicaret seu quod uellet
Critiam promereri, dixisse plane Solonem uideri sibi non solum
prudentia ceteris [21C] laude dignis, sed etiam carminibus
praestitisse. Igitur senex, ualde enim memini, laetatus eximie,
«Quid, si non perfunctorie sed dedita opera poeticam fuisset»,
inquit, «executus Solo, mi Amynander, uel sermonem quem ab
Aegypto reuersus instituerat implesset, a quo quidem seditionibus
ceteraque intemperie ciuilis dissensionis impediente desciuit?
[21D] Non opinor minorem Hesiodo uel Homero futurum fuisse». Et
ille «Quinam iste fuit, o Critia, sermo uel qua de re
institutus?». «De maximo», inquit, «eximiae uirtutis et
famosissimo titulo quem gessit haec ciuitas, cuius extincta
memoria est tam morte eorum qui gesserunt quam impendio
temporis». «Dic, quaeso», inquit, «o Critia, quod illud opus et
quatenus actum et a quibus compertum Solo tuus recensebat». «Est»
[21E], inquit, «Aegypti regio Delta, cuius e uertice Nili
scinduntur fluenta, iuxta quam Sais nomine ciuitas magna, quam
regit mos uetus lex Saitica nuncupatus. Ex hac urbe Amasis fuit
imperator. Conditor uero deus urbis Aegyptia lingua censetur
Neuth, Graeca dicitur Athena. Ipsi porro homines amatores
Atheniensium istiusque urbis cognatione se nobilitari prae se
ferunt. Quo Solo profectum se satis hospitaliter honoratum esse
referebat expertumque liquido [22A] quod de uetustatis memoria
nullus nostrae nationis uir ne tenuem quidem habeat scientiam.
Denique cum in conuentu sacerdotum, penes quos praecipua sit
memoria uetustatis, eliciendi studio quae scirent uerba faceret
de antiquissimis historiis Athenarum, Phoroneo et Nioba, postque
inundationem mundi de Pyrrha et Deucalione, studioseque prosequi
pergeret [22B] prosapiam renouatae gentis humanae usque ad
memoriam parentum annorumque numerum recenseret, inrisum se esse
a quodam ex sacerdotibus qui diceret: "O Solo, Graeci pueri
semper estis nec quisquam e Graecia senex"; cur istud diceret
percontatum Solonem: "Quia rudi nouellaque estis memoria semper
nec est", inquit, "ulla penes uos cana scientia. Nec immerito;
[22C] multae quippe neces hominum partim conflagratione partim
inundationibus uastantibus acciderunt. Denique illa etiam fama,
quae uobis quoque comperta est, Phaethontem quondam, Solis
filium, affectantem officium patris currus ascendisse luciferos
nec seruatis sollemnibus aurigationis orbitis exussisse terrena
ipsumque flammis caelestibus conflagrasse, fabulosa quidem
putatur, sed est uera. Fit enim longo interuallo mundi
circumactionis exorbitatio [22D], quam inflammationis uastitas
consequatur necesse est. Tunc igitur hi qui in siccis et editis
locis mansitant magis pereunt quam uicini litoribus et fluuiis;
nobis porro Nilus cum in plerisque rebus salutaris tum aduersum
huius modi pericula meatu inriguo perennique gurgite obiectus
arcet exitium. Item cum terra erit humore abluenda, pastores
quidem uestri montium edita capessentes periculo non
continguntur, at uero ciuitates [22E] in planitie sitae cum
populis suis rapiuntur ad maria; quibus periculis regio ista
minime contingetur, non enim, ut in ceteris regionibus, humor in
planitiem superne manat, sed ex imo per eandem planitiem
tranquillo reditu stagnis detumescentibus remanat. Quae causa
monumentorum publicorum priuatorumque perseuerantiam nutrit,
studioseque tam nostrae nationis rerum gestarum memoria quam
ceterarum gentium, quas uel fama nobis per cognitionem tradit,
descripta templorum custodiis continetur [23A]. Apud uos et
ceteros nunc plane et nuper refectae monumentorum aedes ictae
caelesti demum liquore procumbunt inuolutaeque litteris publicis
cum antiquioris historiae memoria dissipantur, [23B] ut necesse
sit nouo initio uitae nouoque populo nouam condi memoriam
litterarum. Qua ratione fit ut neque uestras proprias res
antiquas nec aliorum sciatis eaque ipsa; quae recensere memoriter
arbitrabare non multum distant a puerilibus fabulis, principio
quod unius modo memineris inundationis, cum infinitae
praecesserint, dehinc quod optimum uestrorum maiorum genus
nesciatis ex quo tu et Athenienses ceteri estis [23C] exiguo
semine facti tunc superstite publicae cladi. Fuit enim olim
Atheniensium ciuitas longe ceteris praestans morum bonitate ac
potentia uirium belloque et pace memoranda eiusque opera
magnifica omnem, sicut nos accepimus, quamuis praeclarae gloriae
illustrationem obumbrantia". [23D] Tum admiratum Solonem orare
atque obsecrare ut sibi omnia sacerdos de ueteribus ciuibus
reuelaret et illum "Nulla est inuidia" respondisse, "praesertim
cum et tibi sit mos gerendus et honor debitus amicae ciuitati
referendus et id me facere cogat ueneratio deae quae utramque
urbem condidit, educauit, instituit, priorem uestram annis fere
mille ex indigete agro et [23E] Vulcanio semine, posteriorem hanc
nostram octo milibus annis post, ut sacris delubrorum apicibus
continetur. De his ergo maioribus uestris audies, o Solo, qui
ante nouem milia annorum uixerunt, quibus sint usi legibus
quamque amplis et quam praeclaris facinoribus nobilitati; si
probationem desiderabis, [24A] post ex otio sacras litteras
recensebimus. Ac primum leges intuere; fors enim multa reperies
indicia germanitatis, uel quod sacerdotiis praediti separatim a
cetero populo manent, ne contagione aliqua profana castitas
polluatur, uel quod uaria opificum genera ita inter se discreta
sint, ut promisce nullus operetur. Pastores uero et item penes
quos est uenandi colendique ruris exercendique scientia, [24B]
disparatas sedes habent a propugnatorum armataeque iuuentutis
castris et insignibus ipsorumque insignium idem usus et
differentia tam hic quam apud uos etiamnunc habetur: clipeorum
tegmen, thoracum indumenta, iaculorum amentata missilia.
Prudentiae uero curam ubi maiorem leges habendam sanciunt aut
honestas apud quos tantam dignitatem obtinet in uitae muneribus
et officiis? [24C] Quid diuinatio? Quid medela? Nonne ad homines
instinctu conditricis deae commeauerunt? Hac quippe exornatione
priorem uestram urbem sepsit honestauitque numen quod condidit,
electo salubri subtiliumque ingeniorum et prudentiae feraci loco.
Vtpote enim bellicosa et sapiens [24D] dea regionem eligendam
censuit talem quae sui similes esset uiros editura. His ergo
legibus uel honestioribus etiam institutis ad omnem uirtutem
eruditi ueteres Athenienses, utpote diuinae prosapiae germani,
maximis et ultra humanae gloriae captum titulis laudum nobilitati
sunt. E quibus unum eminens [24E] et praedecorum facinus in
monumentis ueteribus inuenimus: immanem quondam iniuriis et
inexpugnabilem numero manum, quae prope iam cunctam Europam atque
Asiam subegisset, a uestris legionibus esse deletam ex Atlantico
mari bellum omnibus gentibus et nationibus inferentem. Tunc enim
fretum illud erat, opinor, commeabile, habens in ore ac
uestibulo sinus insulam, quod os a uobis Herculis censetur
columnae; quae quidem insula fertur aliquanto maior fuisse quam
Libya atque Asia. Simul ergo per eam perque contiguas alias
insulas iter tunc illud agentibus commeatus patebat usque ad
defectum insularum et initium terrae continentis, [25A] uicinae
uero mari; quippe hoc intra os siue Herculeas columnas fretum
angusto quodam litore, in quo etiam nunc portus ueteris apparent
uestigia, diuiditur a continenti, at uero illud pelagus immensae
atque inaestimabilis magnitudinis uerum mare. Igitur in hac
Atlantide insula maxima et admirabilis potentia extitit regum,
omnem insulam finitimasque alias obtinentium maximaeque parti
continentis dominantium, siquidem tertiae mundi parti, quae Libya
dicitur, [25B] usque ad Aegyptum imperarunt, Europae uero usque
ad Tyrrhenum mare. Quae quidem uis potentiaque collecta et armata
nostram, o Solo, uestramque regionem, hoc amplius eas gentes
quae intra Herculis columnas consistunt, adoriri et expugnare
gestiit. Tunc ergo uestrae ciuitatis uirtus ultra omnem gloriam
enituit, quod pro communi omnium salute ac libertate, [25C]
desperantibus deserentibusque metu communem custodian cunctis
magnitudine animi bellicisque artibus assecuta est ut per extrema
discrimina erumpens hostes humani generis primo fugaret, dehinc
funderet, libertatem subiugatis redderet, intactos in sua
genuinaque libertate seruaret. Neque ita multo post accidit ut
motu terrae et illuuione diei noctisque iugi [25D] praeclara illa
uestra militaris iuuentus periret et Atlantis insula tota sine
indicio prioris existentiae submergeretur, nisi quod pelagus
illud pigrius quam cetera crasso dehiscentis insulae limo et
superne fluctibus concreto habetur".»

Haec sunt, o Socrate, quae Critias uetus a Solone sibi relata
[25E] et exposita narrauit. Sed cum praeterito die de rebus
publicis deque pacatis officiis militaribusque tractares, subiit
quaedam me ex recordatione miratio non sine deo dici quae
diceres, siquidem, quam constituebas oratione rem publicam, eadem
aut certe proximae similitudinis uideretur ei quam ex Critiae
relatione compereram; [26A] reticui tamen ueritus ne, si
quaesitum aliquid a me foret, dehinc obliuionis incommodo minime
expedirem, ridiculus essem, maluique apud memet ipsum de memoria
prius experiri. Ex quo factum est ut cito consentirem imperio
tuo, quod confidebam facile me, si recordatione memoriam
exercuissem, posse reminisci. Itaque, ut hic modo dixit, tam
hesterno die post digressum protinus ad praesentes [26B] retuli
quam nocturnis uigiliis omnia scrutinabundus recuperaui certumque
illud expertus sum tenaciorem fore memoriam eorum quae in prima
aetate discuntur. Quippe haud confidam quae pridie audierim an
referre possim postridie, cum quae puer cognouerim incolumi
memoria plane retexam; nisi forte maior in illa aetate
cognitionis delectatio altius insignit mentibus cognita, [26C]
fors etiam quod studiosa senis et assidua relatio meracam quandam
et inobsoletam infecerit animo notam. Quare ut id ad quod omnia
quae dicta sunt pertinent eloquar, dicere sum paratus, non ut
narrationem retexam, sed ut ostendam rem publicam et populum
sermone Socratis hesterna disputatione adumbratum non picturatam
effigiem beatae ciuitatis, [26D] sed uere beatam ciuitatem et
uiuum populum quondam fuisse, propugnatoresque, quos iste
instituebat ad tolerantiam laborum uirtutemque animi gymnasiis et
musica mansuetudine, maiores nostros fuisse, quos ille sacerdos
Aegyptius praedicaret, quando facta eorum nutrimentis ab hoc
memoratis institutisque conueniant. Imperato quippe nobis a
Socrate muneri non aliter satisfieri posse arbitror nisi consensu
omnium participum officii recepti probabitur illam quam Socrates
uario sermone depinxit urbem ueteres Athenas fuisse. Quare, mi
Socrate, fieri huiusce modi remuneratione contentus aestima.

[26E] S. Nullam uero aliam, Critia, magis approbo quam istam
ipsam quae est propria praesentium feriarum, magnificum uero
illud non fictam commenticiamque fabulam, sed ueram historiam
uitae possibilis fato quodam a me uestris animis intimatam. Quare
fortuna prosperante pergite iter institutae orationis; ego, ut
probum auditorem decet, [27A] attento silentio mentem atque aures
parabo.

C. Etiamne consideras, o Socrate, si est commoda dispositio
debiti apparatus tibi? Placuit enim nobis Timaeum quidem, utpote
in astronomia ceteris eminentem naturaeque rerum arcana rimatum,
principe loco dicere orsum a mundi sensibilis constitutione usque
ad genus hominum generationemque, me uero susceptis ab hoc
hominibus eiusdem oratione formatis, tua porro ad egregiam frugem
imbutis et eruditis legum sanctiore moderamine, [27B] iuxta
Solonem uero uel sacros Aegyptiorum libros reuocare ciues
clarissimos ueteres et ante hos constituere spectaculum
uenerabile populi, quem inundatione submersum profundo maris
Aegyptiorum monumentorum fama celebrauit, atque ita ut de
maioribus nostris sermonem contexere.

S. Ne ego magnifice sum inuitatus hodie, ut ex ordinatione
apparatus intellegi datur. Ergo age, Timaee, deliba coeptum
uocata, ut mos est, in auxilium diuinitate.

[27C] T. Vere, mi Socrate, nam cum omnibus mos sit et quasi
quaedam religio, qui uel de maximis rebus uel de minimis acturi
aliquid sunt, precari ad auxilium diuinitatem, quanto nos aequius
est, qui uniuersitatis naturae substantiaeque rationem
praestaturi sumus, inuocare diuinam opem, nisi plane saeuo quodam
furore atque implacabili raptamur amentia. Sit igitur meis
precibus comprehensum maxime quidem, ut ea dicantur a nobis quae
placeant deo, [27D] tum ut nobis quoque ipsis consequenter
propositoque operi decenter profemur et, quatenus uos quidem
facile assequamini, ego iuxta anticipatam animo speciem orationis
expediam.

Est igitur, ut mihi quidem uidetur, in primis diuidendum, quid
sit quod semper est, carens generatione, quid item quod gignitur
nec est semper, [28A] alterum intellectu perceptibile ductu et
inuestigatione rationis, semper idem, porro alterum opinione cum
inrationabili sensu opinabile proptereaque incertum, nascens et
occidens neque umquam in existendi condicione constanti et rata
perseuerans. Omne autem quod gignitur ex causa aliqua necessario
gignitur; nihil enim fit cuius ortum non legitima causa et ratio
praecedat. Operi porro fortunam dat opifex suus; quippe ad
immortalis quidem et in statu genuino persistentis exempli
similitudinem atque aemulationem formans operis effigiem,
honestum efficiat simulacrum [28B] necesse est, at uero ad
natiuum respiciens generatumque contemplans minime decorum. Omne
igitur caelum uel mundus seu quo alio dignatur nomine — faciendum
est enim quod in omni tractatu fieri decet, ut inter initia
consideretur, quid sit quo de agitur; item mundus fueritne semper
citra exordium temporis an sit originem sortitus ex tempore
considerandum — factus est, utpote corporeus et qui uideatur
atque tangatur, cuncta siquidem huius modi sensilis corporeaeque
naturae, sensilia porro ea quae opinio sensu [28C] aliquo commota
praesumit eaque omnia facta sunt habentque ex aliqua generatione
substantiam; at uero ea quae fiunt habere auctorem suum
constitit. Igitur opificem genitoremque uniuersitatis tam
inuenire difficile quam inuentum impossibile digne profari. Certe
dubium non est ad cuius modi exemplum animaduerterit mundani
operis fundamenta constituens, [29A] utrum ad immutabile
perpetuamque obtinens proprietatem an ad factum et elaboratum.
Nam si est — ut quidem est — pulchritudine incomparabili mundus,
opifexque et fabricator eius optimus, perspicuum est quod iuxta
sincerae atque immutabilis proprietatis exemplum mundi sit
instituta molitio, sin uero, quod ne cogitari quidem aut mente
concipi fas est, ad elaboratum. Quod cum sit rationis alienum,
liquet opificem deum uenerabilis exempli normam in constituendo
mundo secutum — quippe hic generatorum omnium speciosissimus,
ille auctor maximus — operisque sui ratione prudentiaque his quae
semper eadem existunt accommodatus imago est, opinor, alterius.
[29B] Et quoniam rationem originis explicare non est facile
factu, distinguendae sunt imaginis exemplique naturae. Causae,
quae cur unaquaeque res sit ostendunt, earundem rerum
consanguineae sunt; ita constantis quidem generis stabilisque
naturae et intellectui prudentiaeque perspicuae rei causa et
ratio constans perspicuaque et inexpugnabilis reperitur, at uero
eius quae ad similitudinem constantis perpetuaeque rei facta est
ratio, [29C] utpote imaginis imaginaria simulacrumque rationis,
perfunctoriam similitudinem mutuatur quantoque est melior
essentia generatione, tanto fama et opinionis incerto
praestantior ueritas. Quare praedico iam nunc, Socrate: si, dum
de natura uniuersae rei disputatur, minime inconcussas
inexpugnabilesque rationes afferre ualuerim, ne miremini; quin
potius illud intuere, si nihilo minus quam quiuis alius
consentaneas assertiones afferam; memento enim tam me qui loquor
quam uos qui iudicatis [29D] homines fore atque in rebus ita
sublimibus mediocrem explanationem magni cuiusdam esse onus
laboris.

S. Omnes tibi, o Timaee, ueniam largimur uolentes, et tamen
principium orationis admiror; superest ut leges quoque sacri
certaminis exequaris.

T. Dicendum igitur cur rerum conditor fabricatorque geniturae
omne hoc instituendum putauerit. [29E] Optimus erat, ab optimo
porro inuidia longe relegata est. Itaque consequenter cuncta sui
similia, prout cuiusque natura capax beatitudinis esse poterat,
effici uoluit; quam quidem uoluntatem dei originem rerum
certissimam si quis ponat, recte eum putare consentiam. [30A]
Volens siquidem deus bona quidem omnia prouenire, mali porro
nullius, prout eorum quae nascuntur natura fert, relinqui
propaginem, omne uisibile corporeumque motu importuno fluctuans
neque umquam quiescens ex inordinata iactatione redegit in
ordinem, sciens ordinatorum fortunam confusis inordinatisque
praestare. Nec uero fas erat bonitati praestanti quicquam facere
nisi pulchrum [30B] eratque certum tantae diuinitati nihil eorum
quae sentiuntur, hebes dumtaxat nec intellegens, esse melius
intellegente, intellectum porro nisi animae non prouenire. Hac
igitur reputatione intellectu in anima, porro anima in corpore
locata, totum animantis mundi ambitum cum ueneranda illustratione
composuit. Ex quo apparet sensibilem mundum animal intellegens
esse [30C] diuinae prouidentiae sanctione.

Hoc ita posito quae sequuntur expedienda sunt: ad cuius animantis
similitudinem constituerit eum suus conditor. Speciali quidem
nemini similem (siquidem perfectio in genere est, non in specie,
proptereaque mundus imperfectae rei similis minime perfectus
esset), at uero eius, in quo omnia genera et quasi quidam fontes
continentur animalium intellegibilium, siquidem animalium genera
mundus alter complectitur perinde ut hic nos et cetera [30D]
subiecta uisui et ceteris sensibus. Ergo intellegibili
substantiae praecellenti principalique naturae omnifariam quoque
perfectae deus opifex gigni simile uolens sensibile animal unum
et uisibile constituit, naturae suae conuenientia cuncta quae
uita fruuntur intra [31A] conseptum et limitem suum continens.
Nunc utrum recte mundum unum dixerimus an plures dici oportuerit
uel innumerabiles, etiam considerandum. Vnum plane, quando iuxta
exemplum formatus est, id enim quod uniuersa continet
intellegibilia cum alio secundum esse non poterat; utrum enim ex
duobus contineret omnia non, opinor, liqueret nec esset unum et
simplex initium cuncta continens, sed coniugatio copulata. Vt
igitur exemplari, [31B] cuius aemulationem mutuabatur, etiam in
numero similis esset, idcirco neque duo nec innumerabiles mundi
sed unicus a deo factus est.

Et quia corpulentus uisibilisque et contiguus erat merito
futurus, sine igni porro nihil uisibile sentitur nec uero tangi
quicquam potest sine soliditate, soliditas porro nulla sine
terra, ignem terramque corporis mundi fundamenta iecit deus.
Quoniamque nulla duo sine adiunctione tertii firme et
indissolubiliter cohaerent — nexu enim medio [31C] extrema
nectente opus est, nexus uero firmissimus ille certe est qui et
se ipsum et ea quae secum uinciuntur facit unum — hoc porro modus
et congrua mensura partium efficit. Cum enim ex tribus uel
numeris uel molibus uel ulla alia potentia [32A] medietas imo
perinde quadrat ut summitas medio, rursumque ut imum medio, sic
medietas summo, tunc certe medietas a summo et item imo nihil
differt rursumque extimis illis ad medietatis condicionem atque
ad eiusdem parilitatem redactis cum medietas quoque extimorum
uicem suscipit, fit, opinor, ut tota materia una et eadem ratione
societur eoque pacto eadem sibi erunt uniuersa membra, quippe
cum eorum sit una condicio; unis porro effectis membris unum erit
atque idem totum. Quare, si corpus uniuersae rei longitudinem et
latitudinem solam, crassitudinem uero nullam habere deberet
essetque huius modi qualis est corporum solidorum superficies,
una medietas sufficeret [32B] ad semet ipsam uinciendam et
extimas partes. Nunc quoniam soliditate opus erat mundano
corpori, solida porro numquam una sed duabus medietatibus
uinciuntur, idcirco mundi opifex inter ignem terramque aera et
aquam inseruit libratis isdem elementis salubri modo, ut quae
cognatio est inter ignem et aera, eadem foret inter aera et
aquam, rursum quae inter aera et aquam, haec eadem in aquae
terraeque societate consisteret. Atque ita ex quattuor supra
dictis materiis [32C] praeclaram istam machinam uisibilem
contiguamque fabricatus est amica partium aequilibritatis ratione
sociatam, quo immortalis indissolubilisque esset aduersum omnem
casum excepta fabricatoris sui uoluntate.

Igitur quattuor illa integra corpora et sine ulla delibatione ad
mundi continentiam sumpta sunt. Ex omni quippe igni et item totis
illis reliquis, aere aqua terra, constructus est, nulla uel
corporis uel potentiae parte derelicta contemptaque, propterea ut
perfectum animal esset, [32D] utpote ex integris corporibus
perfectisque conflatum, hoc amplius ut aeternae compos
incolumitatis foret. [33A] Videbat enim eam esse naturam corporis
ut ei facile importuna caloris accessione uel contra frigoris
omniumque huius modi, quae in magna sunt uiolentaque potentia,
noceretur. Quo consilio quaque reputatione unum perfectum ex
perfectis omnibus citra senium dissolutionemque [33B] composuit
formamque dedit ei congruam, quippe animali cuncta intra suum
ambitum animalia et omnes eorum formas regesturo: globosam et
rotundam, quae a medietate ad omnem ambitum extimarum partium
spatiis aequalibus distat, quo totus sui similis foret, meliorem
similitudinem dissimilitudine iudicans. Leuem porro globum
undique uersum extrinsecus expoliuit non otiose, siquidem neque
uidendi necessarius esset usus [33C] (cunctis intra globum
uisibilibus regestis), nec auditus (nullo extra posito audiendo
sono), nec uero respirandi adiumento opus (quippe omnis
coercebatur intrinsecus spiritus), nec membris quidem talibus per
quae nouo admisso cibo uetus liquore posito pelleretur. Neque
enim quicquam ex eo recedebat nec erat accedendi facultas cunctis
coercitis, sed corruptela partium intra se senescentium uicem
quandam obtinebat cibatus [33D] idemque ut ageret et pateretur
etiam omnia mundi globus partibus suis intra se agentibus ac
perpetientibus. Nec uero manus ei necessarias esse duxit, cum
nihil superesset comprehendendum, nec pedes, [34A] quoniam ex
septem motibus non locularis ei quisquam sed rationabilis
competebat, qui animarum proprius est circuitus neque ullum locum
ex loco mutans ideoque in orbem fertur et uelut fixo circumuolat
cardine; proptereaque rata et inerrabilis eius agitatio est.

Haec igitur aeterni dei prospicientia iuxta natiuum et umquam
futurum deum; leuem eum et aequiremum [34B] indecliuemque et a
medietate undique uersum aequalem exque perfectis uniuersisque
totum perfectumque progenuit. Animam uero in medietate eius
locauit eandemque per omnem globum aequaliter porrigi iussit, quo
tectis interioribus partibus extima quoque totius corporis
ambitu animae circumdarentur. Atque ita orbem teretem in orbem
atque in suum ambitum uoluit conuerti et moueri solum praecipuum,
qui uirtutum praestantia sufficeret conciliationi propriae nec
extraordinario cuiusquam indigeret auxilio, amicumque semper
sibi; ideoque summe beatum, diuina potentia praeditum, genuit.

Nec tamen eo quo nos ad praesens loquimur ordine ortum animae
deus annuit, iunioremque et posteriorem corporibus eam fecit
[34C] — neque enim decebat rem antiquiorem a post genita regi —
sed hominibus mos est passim praepostereque et sine obseruatione
ordinis fari: at uero deus tam antiquitate quam uirtutibus
praeire animam naturae corporis iussit dominamque eam et
principali iure uoluit esse circa id quod tuetur. Itaque tertium
animae genus excogitauit hoc pacto: ex indiuidua [35A] semperque
in suo statu perseuerante substantia itemque alia, quae
inseparabilis corporum comes per eadem corpora scindere se
putatur, tertium substantiae genus mixtum locauit medium inter
utramque substantiam eodemque modo ex gemina biformique natura,
quippe cuius pars idem, pars diuersum uocetur, tertium naturae
genus commentus est, quod medium locauit inter indiuiduam et item
coniugatione corporea diuiduam substantiam triaque haec omnia in
unam speciem permiscuit [35B] diuersa illa natura concretioni
atque adunationi generum repugnante. Quibus cum substantia mixtis
et ex tribus in unum redactis rursum totum hoc unum diuisit in
partes competenter, quo singulae partes constarent ex substantia
diuersi et item eius quod idem uocatur, gemina natura, diuisionem
instaurans hactenus: unam sumpsit ex uniuerso primitus
portionem, post quam duplicem eius quam sumpserat, tertiam uero
sescuplam quidem secundae, triplam uero primitus sumptae, at uero
quartam sumpsit duplicem secundae, quintam triplam tertiae,
[35C] sexta fuit assumptio partibus septem quam prima propensior,
septima sex et uiginti partibus quam prima maior. Quibus ita
diuisis consequenter complebat interualla [36A] duplicis et
triplicis quantitatis ex uiuersitate partes secans etiamnunc et
ex his interuallorum spatia complens, quo singula interualla
binis medietatibus fulcirentur. Medietatum porro altera quota
parte limitis extimi praecellebat unum extimum limitem, tota
praecellebatur ab alio extimo limite, altera pari summa et
aequali ad numerum modo praecellebat et praecellebatur ab
extimis. Natis itaque limitibus sescuplorum et item eorum quibus
accedit pars sui tertia, quod genus a Graecis epitritum dicitur,
item eorum quibus accedit pars sui octaua, qui numerus epogdous
ab isdem uocatur, [36B] ex his nexibus illa prima spatia, id est
epogdoi spatiis epitritorum omnium interualla, complebat, ita ut
ad perfectam cumulatamque completionem deesset aliquid epitrito,
tantum scilicet quantum deest habita comparatione ducentis
quadraginta tribus aduersus ducentos quinquaginta sex. Et iam
omne fere commixtum illud genus essentiae consumptum erat huius
modi sectionibus partium. Tunc hanc ipsam seriem in longum secuit
et ex una serie duas fecit easque mediam mediae in speciem chi
Graecae litterae coartauit curuauitque in orbes, [36C] quoad
coirent inter se capita, orbemque orbi sic inseruit ut alter
eorum aduerso, alter obliquo circuitu rotarentur, et exterioris
quidem circuli motum eundem, quod erat eiusdem naturae
consanguineus, cognominauit, interioris autem diuersum; atque
exteriorem quidem circulum, quem eundem cognominatum esse
diximus, a regione dextra per sinistrum latus usque ad dextrum
inflexit, diuersum porro per diametrum in sinistrum latus eidem
et simili illi circumactioni uirtute pontificioque rotatus dato.
[36D] Vnam quippe, ut erat, eam et indiuisam reliquit, interiorem
uero scidit sexies septemque impares orbes fabricatus est iuxta
dupli et tripli spatia orbesque ipsos contraria ferri iussit
agitatione, ex quibus septem tres quidem pari uelocitate,
quattuor uero et sibimet ipsis et ad comparationem ceterorum
impari dissimilique sed cum ratione motu.

Igitur cum pro uoluntate patris cuncta rationabilis animae
substantia nasceretur, aliquanto post omne corporeum intra
conseptum eius effinxit [36E] mediumque applicans mediae
modulamine apto iugabat; ast illa complectens caeli ultima
circumfusaque eidem exteriore complexu operiensque ambitu suo
ipsaque in semet conuertens diuinam originem auspicata est
indefessae sapientisque et sine intermissione uitae. Et corpus
quidem caeli siue mundi uisibile factum, ipsa uero inuisibilis,
rationis tamen et item modulaminis compos [37A] cunctis
intellegibilibus praestantior a praestantissimo auctore facta. Vt
igitur ex eiusdem et diuersi natura cum essentia mixtis
coagmentata indigete motu et orbiculata circuitione in se ipsam
reuertens cum aliquam uel dissipabilem substantiam offenderit uel
indiuiduam, facile recognoscit quid sit eiusdem indiuiduaeque,
[37B] quid item diuersae dissolubilisque naturae causasque omnium
quae proueniunt uidet et ex his quae accidunt quae sint futura
metitur, motusque eius rationabilis sine uoce, sine sono cum quid
sensile spectat circulusque diuersi generis sine errore fertur
ueridico sensu it certa nuntiante cunctae animae, rectae
opiniones et dignae credulitate nascuntur; porro cum indiuiduum
genus [37C] semperque idem conspexerit, ea quae sunt motu intimo
fideliter nuntiante, intellectus et scientia conualescunt.

Quae quidem omnia in anima fieri eidemque insigniri palam est.
Quam cum moueri et uiuere animaduerteret factum a se simulacrum
immortalis diuinitatis genitor suus, hilaratus impendio multo
magis ad exemplum eius aemulae similitudinis aliud specimen
censuit excogitandum. Vt [37D] igitur haec immortalis et
sempiterna, sic mundum quoque sensibilem animal immortale
constituit. Sed animal quidem, id quod est generale animal,
natura aeuo exaequatur; unde facto natiuoque operi cum aeuo
societas congruere minime uidebatur. Quapropter imaginem eius
mobilem numeroque serpentem factae a se machinae deus sociabat
eam quae tempus dicitur, aeuo intacto et in singularitate
perseuerante. Dies enim et noctes et menses et [37E] annos, qui
ante caelestem exornationem non erant, tunc nascente mundo iussit
existere; quae omnia partes sunt temporis, nosque haec cum aeuo
assignamus, id est solitariae naturae, non recte partes
indiuiduae rei fingimus. Dicimus enim "fuit, est, erit", ast illi
esse solum competit iuxta ueram sinceramque rationem, [38A]
fuisse uero et fore deinceps non competit. Haec quippe geniturae
temporis proprie — motus enim sunt (unus praetereuntis, alter
imminentis) non aeui sed temporis; aeui quippe mansio perpetua et
immutabilis. Ergo neque iunior se neque senior fuit nec erit nec
patietur eorum aliquid quae sensibilis natura patitur, sed sunt
haec omnia uices temporis imitantis aeuum. [38B] Ac de his quidem
fors erit aptior deinceps disputandi locus.

Tempus uero caelo aequaeuum est, ut una orta una dissoluantur, si
modo dissolui ratio fasque patietur, simul ut aeuitatis exemplo
similis esset uterque mundus; [38C] archetypus quippe omni aeuo
semper existens est, hic sensibilis imagoque eius is est qui per
omne tempus fuerit, quippe et futurus sit. Hac ergo dei ratione
consilioque huius modi genituram temporis uolentis creari, sol et
luna et aliae quinque stellae quae uocantur erraticae factae
sunt, quo tam partes temporis notarentur certa dimensione quam
reditus anfractusque temporarii sub numeri comprehensionem
uenirent, corporaque siderea fabricatus assignauit uitalibus
diuersae naturae motibus numero septem totidem corpora: lunae
quidem [38D] iuxta terram in prima circumactione, solis uero in
secunda, tum Luciferi et Mercurii collocat ignes in eo motu qui
concurrit quidem solstitiali circuitioni, contraria tamen ab eo
circumfertur agitatione; quare fit ut comprehendant se inuicem et
a se rursum comprehendantur hae stellae. Ceteros quoque siderum
ortus et progressiones diuinae rationis ductu digessit in
ordinem. Cuius exornationis causam explicare si quis uelit, plus
erit opere ipso [38E] quod operis gratia sumitur; uerum haec, si
erunt ad id quo de agitur utilia, post exequemur. Igitur singulis
uniuersisque apto et decenti sibi motu locatis, uidelicet his
quae consequens erat tempori prouenire, nexibusque uitalibus ubi
constricta corpora facta sunt animalia imperatumque didicerunt,
ea quae diuersae naturae motus [39A] obliquus per directum
eiusdem naturae motum uertens semet - utpote constrictus -
circumferebat partim maiore partim minore curriculo rotabantur,
citius quidem dimensum spatium peragentia quae minore, tardius
uero quae maiore, utpote ambitu circumacta prolixiore. Qua de
causa fiebat ut ex uniformi eiusdem naturae conuersione quae
citius circuirent ab his quae tardius circumferebantur
comprehendentia comprehendi uiderentur. Omnes quippe circulos
eorum uniformis et inerrabilis illa conuersio uertens in spiram
et uelut sinuosum acanthi uolumen, quia gemino et contrario motu
ferebantur, [39B] tum ipsa etiam cita et uolucris ea quae tardius
a se recedebant proxima sibi semper ex consecutione faciebat.
Atque ut rationabilis et consulta haec motuum uarietas et
moderatio uisu quoque notaretur omniumque octo motuum perspicua
esset chorea, igniuit lucem clarissimam deus rerum conditor e
regione secundi a terra globi, quam lucem solem uocamus, cuius
splendore caelum infraque illustrarentur omnia numerusque omnium
extaret animantium. Hinc ergo noctis dieique ortus [39C] ex eodem
semper et inerrabili motu factus, rata alterna lucis atque
umbrarum successione, mensis uero prouentus cum lustrato luna
curriculo suo solem consequitur, anni cum sol item emensis
anfractibus renouat exordia; ceterarum uero stellarum circuitus
neque notant neque dinumerant homines exceptis paucis, nec
intellegunt discursus erroresque earum temporis esse genituram,
[39D] in quo sit admiranda uarietas prouentuum caelestes tramites
undique stellis uariantibus. Est tamen intellectu facile quod
perfectus temporis numerus perfectum annum compleat tunc demum
cum omnium octo circumactionum cursus peracti uelut ad originem
atque exordium circumactionis alterius reuertentur, quam semper
idem atque uniformis motus dimetietur; quam ob causam cetera
quoque nata sunt astra, quae per caelum meantia conuersiones
habent, ut quam simillimum esset omne hoc perfecto illi [39E]
quod mente perspicitur animali aeuoque exaequatae naturae
temporis socia natura nancisceretur imaginem.

PARS SECVNDA TIMAEI PLATONIS

Et iam fere cuncta prouenerant usque ad genituram temporis ad
germanam composita similitudinem exempli et ueritatis suae, nisi
quod nondum hic mundus cuncta continebat animalia perinde ut
intellegibilis ad cuius aemulationem fiebat. Hoc igitur quod
deerat addebat opifex deus; atque ut mens, cuius uisus
contemplatioque intellectus est, idearum genera contemplatur in
intellegibili mundo, quae ideae sunt illic animalia, sic deus in
hoc opere suo sensili diuersa animalium genera statuit esse
debere constituitque quattuor: primum caeleste plenum
diuinitatis, aliud deinde praepes aeriuagum, tertium [40A] aquae
liquoribus accommodatum, quartum quod terrena soliditas
sustineret. Et diuini quidem generis ex parte maxima speciem
ignis serena claritudine perpolibat, ut propter eximium
splendorem nitoremque uidentibus esset uisurisque uenerabilis.
Figuram porro eius figurae mundi intellegibilis accomodans
indeclinabiliter euenustabat totumque eum posuit in gremio
prudentiae caeli undique ineffabilis pulchritudinis ornamentis
stipans eum et conuegetans ad aeternitatem. Motumque eius
circulis conuenientem et pro cuiusque natura commentus est;
alterum circum se perque eandem orbitam semper obeuntem eademque
semper deliberantem ac de isdem ratiocinantem; [40B] alterum uero
talem qui semper ultra procedere gestiens eiusdem atque
immutabilis naturae coercitione, intra obiectum eius rotabundus,
teneretur, quinque illis erraticis et contrariis sibi inuicem
prohibitis motibus ut uterque circulus esset in optimo
beatissimoque agitationis statu. Qua ex causa facti sunt summa
diuinitate praediti omnes illi ignes siderei, qui nullos errores
exorbitationesque patiuntur proptereaque in semet ipsos
conuertuntur aeterno circuitu. At uero alii uagi palantesque
ignes erroris causam habent eam cuius in superioribus habita
commemoratio est. Terram uero, matrem et altricem omnium
terrenorum animantium, constrictam limitibus per omnia uadentis
et cuncta continentis poli, diei noctisque custodem locauit,
[40C] antiquissimam et eximiae dignitatis deam ex eorum numero
qui intra mundi ambitum continentur deorum. Stellarum uero
choreas et alterius applicationes ad alteram uariosque gyros,
quos edunt admirabili uenustate iuxta ambitus circulorum,
reditusque et anfractus ad eas sedes ex quibus progressae sunt,
accessus etiam et recessus, cumque contiguae sibi inuicem fiunt,
quales ex contagione sua condiciones accipiant quamque et cuius
modi nanciscantur qualitatem ex uaria designatione, cumque — quod
aliquanto interuallo temporis fieri solet — certae stellae
mersae et latentes operiuntur, quae significent et mox aut
aliquanto post futura portendant, uel cum insolitis horis
curriculisque temporum rursus emergunt et apparent, quantos
denuntient metus his qui rationem motus earum intellegere
possunt, [40D] cunctaque huius modi ratione atque orationibus
persequi, nihil agentis ac frustra laborantis est, maxime cum
motus earum descriptioque sit a uisu atque oculis disputantis
remota. Quapropter ea quae de sideribus uisibilibusque diuinis
potestatibus dicta sunt satis superque dicta finem habeant suum.

At uero inuisibilium diuinarum potestatum quae daemones
nuncupantur praestare rationem maius est opus quam ferre ualeat
hominis ingenium; igitur compendium ex credulitate sumatur.
Credamus ergo his qui apud saeculum prius, cum ipsi cognationem
propinquitatemque diuini generis praeferrent, de natura deorum,
maiorum atque auorum deque genituris singulorum aeterna monumenta
in libris posteritati reliquerunt. Certe deorum filiis aut
nepotibus non credi satis inreligiosum; quamuis [40E] incongruis
nec necessariis probationibus dicant, tamen, quia de domesticis
rebus pronuntiant, credendum esse merito puto. Sit igitur nostra
quoque credulitas comes asseuerationi priscorum uirorum, quod
Terrae Caelique filii sint Oceanus et Tethys, horum porro
Saturnus et Rhea et Phorcus, Saturni porro et Rheae proles
Iupiter et Iuno et ceteri qui sunt in ore hominum ac mentibus et
de quorum fraternitate fama celebratur; atque ex his alii nati
sunt qui dii putantur. [41A]

His igitur omnibus, qui uel uidentur in conuexis caelestibus
flammanti corpore uel non uidentur, natis atque altis
diuinitatemque obtinentibus, conditor uniuersitatis deus
obseruanda iubet sancitque oratione tali: «Dii deorum quorum
opifex idem paterque ego, opera siquidem uos mea, dissolubilia
natura, me tamen ita uolente indissolubilia, omne siquidem quod
iunctum est natura dissolubile, at uero quod bona ratione iunctum
atque modulatum [41B] est dissolui uelle non est dei.
Quapropter, quia facti generatique estis, immortales quidem
nequaquam nec omnino indissolubiles, nec tamen umquam
dissoluemini [41C] nec mortis necessitatem subibitis, quia
uoluntas mea maior est nexus et uegetatior ad aeternitatis
custodiam quam illi nexus uitales ex quibus aeternitas uestra
coagmentata atque composita est. Iubendi ergo quod iubeo causa
haec est: tria etiamnunc mortalia genera desunt uniuersitati
quibus carens uniuersa res perfectione indigebit. Erit porro
imperfecta si uniuersa mortalia genera intra conseptum suum
minime continebit. Oportet autem, si erit mundus perfectus
futurus — proueniet porro hoc idem uirtute auctoritatis meae —,
esse plenam uniuersi generis substantiam, quo animalibus singulis
suppeditato uiuendi uigore ea quae sunt meliora proximam
diuinitati fortunam dignitatemque sortiantur. Quapropter, ut et
mortalia sint et uniuersa res non indigeat perfectione sed sit
tota atque uniuersa uere, iubeo aggrediamini secundum naturam
mortalium generum institutionem. Imitantes ergo meam iuxta
effectum uestrum sollertiam, ita instituite atque extricate
mortalia ut, quibus consortium diuinitatis et appellationis
parilitas competit, diuina praeditum firmitate fingatis; erit
uero tale quod uobis obsequi iustitiamque colere prospexeritis.
Huius ego uniuersi generis sementem faciam uobisque tradam; uos
cetera exequi par est ita ut immortalem caelestemque naturam
[41D] mortali textu extrinsecus ambiatis iubeatisque nasci
cibumque prouideatis et incrementa detis ac post dissolutionem id
faenus quod credideratis facta secessione animi et corporis
recipiatis.»

Haec dixit et demum reliquias prioris concretionis, ex qua mundi
animam commiscuerat, in eiusdem crateris sinum refundens eodem
propemodum genere atque eadem ratione miscebat, nec tamen eadem
exoriebatur puritas serenitasque prouentuum nec tam immutabilis
perseuerantiae sed secundae ac tertiae dignitatis; coagmentataque
mox uniuersae rei machina delegit animas stellarum numero pares
singulasque singulis comparauit [41E] easdemque uehiculis
competentibus superimpositas uniuersae rei naturam spectare
iussit legesque immutabilis decreti docuit, ostendens quod prima
quidem generatio uniformis in omnibus eiusdemque ordinis esset
futura, ne cui competens iustum aliqua ex parte a se minueretur.
Oportebat porro satas eas certis legitimisque temporum uicibus
piae nationis animalium quaeque praeter ceteras animantes deum
suspiciant afferre frugem; esse autem naturam hominis geminam
[42A], cuius quod melius sit genus censendum fore uiri nomine.
Cumque necessitate decreti corporibus inserentur corporeaque
supellex uarie mutabitur quibusdam labentibus et aliis inuicem
succedentibus membris, primo quidem sensum ex uiolentis
passionibus excitari, post quem mixtam ex uoluptate tristitiaque
cupidinem nasci, tum uero metum atque iracundiam ceterasque
pedissequas earum [42B] perturbationes diuerso affectu pro natura
sua permouentes. Quas quidem si frenarent ac subiugarent, iustam
his lenemque uitam fore, sin uincerentur, iniustam et
confragosam. Et uictricibus quidem ad comparis stellae
contubernium sedemque reditum patere acturis deinceps uitam ueram
et beatam; uictas porro mutare sexum atque ad infirmitatem
naturae muliebris relegari secundae generationis tempore; [42C]
nec a uitiis intemperantiaque desciscentibus tamen poenam
reiectionemque in deteriora non cessare, donec instituto
meritisque congruas immanium ferarum induant formas. Pausamque
malorum non prius fore quam consecuta eas rata et eadem semper
uolucris illa mundi circumactio cuncta earum uitia ex igni et
[42D] aqua terraque et aere contracta omnemque illuuiem
deterserit, inconsultis et immoderatis erroribus ad modum
rationis temperiemque redactis, quo positis sordibus expiatae
purificataeque demum ad antiqui uultus honestatem pertingere
mereantur. Quibus cunctis fatalium legum promulgationibus in
istum modum patefactis et expositis, ne qua penes se deinceps ex
reticentia noxae resideret auctoritas, sementem fecit eius modi
deus ut partim in terra, partim in luna generis humani iacerentur
exordia, partim in ceteris quae instrumenta sunt temporis. Ea
porro officia quae sementem sequuntur factis a se diis iniunxit,
ut dixeram, maximeque formandorum corporum curam mortalium; [42E]
ac si qua pars etiam tunc hominis animae residua superesset
cuius constitutioni nauanda opera uideretur, ceteraque omnia
consequenter aggrederentur, hortatus est quae operis perfectio
rerumque ordo deposceret proque uiribus eniterentur, ut quam
optime mortalis natura regeretur, exceptis improsperitatibus
quarum esset auctoritas et causa penes ipsos.

Quibus in istum modum digestis omnibus cum in proposito rerum
creator maneret, intellegentes iussionem patris filii, iuxta
mandatam informationem, immortali sumpto initio mortalis
animantis ex mundi materiis - igni terraque et aqua cum spiritu -
faenus elementarium mutuati, quod redderetur [43A] cum opus
foret; ea quae acceperant conglutinabant non isdem quibus ipsi
nexibus, sed aliis ob incomprehensibilem breuitatem inuisibilibus
gomphis. Itaque apparata materia circuitus immortalis animae
circumligabant inriguo fluidoque corpori; circuitus porro, ut
torrenti rapido defluoque obligati, neque tenebant neque
tenebantur, sed ita ui ferebant et inuicem ferebantur, ut totum
[43B] quidem animal moueretur, praecipiti tamen et inordinata
iactatione, quippe cum sex sine ratione raptaretur motibus, ultro
citro, dextrorsum sinistrorsum et item sursum deorsumque pergens
atque oberrans. Immenso quippe inrigante et immoderate effluente
gurgite, ex quo cibus et alimenta comparabantur, multo maior
extrinsecus turba conflictatioque uexabat, [43C] cum corpus
aliquod in raptatu incurrisset ignis offensionem uel etiam
terrenam complosionem, similiter aquae lubricas uiolentasque
uentorum , hisque interpellationibus omnibus per corpus ad animam
commeantibus stimulata mens aestuaret; qui quidem aestus
propterea et initio et nunc usque sensus cognominantur. Maximos
uiolentosque motus cientes cum naturali deriuatione iugiter et
sine intermissione effluente [43D], circuitus animae quasi
quibusdam turbinibus simul quatiunt, illum quidem prouidum eius
consultumque motum, scilicet eiusdem circuli, cuius est
orbiculata circumuolutatio, statuentes et contra quam illa
mouetur operantes imperiumque eius respuentes, at uero diuersi
circuli diuersis motibus incertisque famulantes usque adeo ut —
quia limites duplicis illius et triplicis quantitatis et item
interualla terna per utrumque latus epitritorum sescuplorumque et
epogdoorum medietatibus confirmata, dissolui a nullo quam ab eo
solo qui iunxerat poterant — omni tamen iactationis genere
diuexarent aduersis sibi inuicem motibus animam, totam eius
substantiam diuerse distrahentes, [43E] ut una quidem feratur cum
confirmationis suae nexibus, uerum sine ratione utpote
discordantibus motibus et deprauante rectum iter sensuum
illecebra. Propterea uarias inclinationes existere obliquas,
contrarias et item resupinis casibus similes, ut si quis
naturalem membris regionem mutans caput pro pedibus solo figat,
pedes in altum pro capite sustollat; tunc, opinor, tam eius qui
patitur quam eorum qui spectant dextrae quidem partes sinistrae,
sinistrae uero dextrae uidentur inuicem. Id ipsum animae quoque
circuitus patiuntur [44A] proptereaque errant in eiusdem
diuersique generis contemplatione, cum quod diuersum idem, et
quod est idem diuersum imbecillitate discernendi autumant estque
haec eorum plena erroris et falsitatis opinio orta ex
deprauatione sensuum nec habet ullum certum ducem talis
peragratio; cumque extra positi sensus pulsauerint animam
uehementius omnemque eam possederint, tunc illa subiugata et
seruiens pontificium aliquod potestatemque retinere falso
putatur, eademque passionibus aegra et initio, [44B] cum
incorporata est, et quamdiu perinde afficietur amens erit. At
postquam incrementi nutricationisque tenui iam riuo meatus
effluet animaeque circuitus tranquilliore motu uiam suam peragent
processuque temporis sedatiores erunt, utpote qui a naturae suae
competenti motu minime exorbitent, facile iam diuersae naturae
uitia bonitatemque et honestatem semper eiusdem cum alterius
appetitu, alterius uero detestatione secernent hominemque ita
institutum plena et incolumi prudentia tuebuntur. Ac si ad hunc
statum accedat auxiliatrix eruditionis honestae moderationisque
diligentia [44C], immunis omni perturbatione atque aegritudine
ducet aeuum; si negleget, claudum iter uitae serpens cum
familiari demum stultitia reuocabitur ad inferna.

Sed haec quidem nouissime prouenient meritis tam uitae locatis;
nunc uero diuinae prouidentiae spectari pensum conuenit ex
membrorum rationabili conformatione, quae suscipiendo uitali
uigori caelestis apparabat prospicientia. [44D] Principio figuram
capitis diuinae potestates, quibus informandi corporis erat
officium concreditum, ex mundi figura mutuatae teretem
globosamque finxerunt, eidemque duos circuitus uenerandae
diuinitatis innexuerunt. Est autem caput praeter ceterum corpus
honoratius et optimati quadam eminentia; cui reliqua membra
dominanti parent atque obsequuntur iure meritoque subiecta, ne
sine sede humiliter in imo plane iacens asperas, cum moueretur,
terrenarum lacunarum offensiones procliuitatis et item
decliuitatis incurreret, [44E] maxime cui esset necesse cuncta
motuum genera experiri. Hac igitur de causa uehiculo corporis
utpote arx sustinetur. Addita est crurum quoque et brachiorum
porrigibilis et flexuosa substantia, ut tenendi omittendi
progrediendi resistendique usus ex arbitrio praesto foret
eminente diuino capitis gestamine. [45A] Progrediendi porro
commodius officium quam recedendi rata diuina mens ire ulterius
mage quam recessim uoluit moueri; priores quoque corporis partes
meliores posterioribus iudicans in homine, primo omnium e regione
certa capitis personam subdidit uultus eamque appellauit faciem,
eidemque instrumenta quae adminicularentur prouidis animae
motibus assignauit. [45B] E quibus primi luciferi oculorum orbes
coruscant, hac de causa dati. Duae sunt, opinor, uirtutes ignis,
altera edax et peremptoria, altera mulcebris innoxio lumine. Huic
igitur, ex qua lux diem inuehens panditur, domesticum et
familiare corpus oculorum diuinae potestates commentae sunt,
intimum siquidem nostri corporis ignem - utpote germanum ignis
perlucidi sereni et defaecati liquoris - per oculos fluere ac
demanare uoluerunt, [45C] ut per leues congestosque et tamquam
firmiore soliditate probatos orbes luminum, quorum tamen esset
angusta medietas subtilior, serenus ignis per eandem efflueret
medietatem. Itaque cum diurnum iubar applicat se uisus fusioni,
tunc nimirum incurrentia semet inuicem duo similia in unius
corporis speciem cohaerent, quo concurrunt oculorum acies
emicantes quoque effluentis intimae fusionis acies contiguae
imaginis occursu repercutitur. Totum igitur hoc similem eandemque
sortitum passionem et ob indifferentem similitudinem eiusdem
passionis effectum; cum quid aliud tangit uel ipsum [45D] ab alio
tangitur, tactuum motu diffundens se per omne corpus perque
corpus usque ad animam porrigens sensum efficit qui uisus
uocatur. At postquam in noctem discesserit cognatus ignis,
desertum lucis eius auxilio consortioque uelut uiduatum hebet, ut
quippe ad dissimile procedens, proptereaque immutatum
extinguitur nullam habens cum proximo tunc aere naturae
communicationem, utpote splendore ignis carenti, uidereque
desinit, factum illecebra somni. Etenim diuinae potestates
salubre oculis tegmen palpebrarum machinatae sunt, [45E] quibus
obductis uis illa ignis intimi coniuentia tegminis coercetur,
compressaque fundit se per membra mollitisque et relaxatis
conualescit quies. Quae cum est uehementior motuum reliquiis,
cuius modi erunt et quibus in locis reliquiae, [46A] talia
pariaque somniorum simulacra nascentur eorumque expergefactos
quoque memoria comitabitur. At uero simulacrorum quae in speculis
oboriuntur, umbrarum etiam quae in humida cernuntur superficie,
facilis assecutio est, siquidem utriusque ignis tam intimi quam
extra positi concursu incidente in tersam aliquam leuemque
materiae superficiem [46B] formatique in multas et uarias figuras
simulacra ex leuigati corporis conspectu resultant. Dextrae
porro partes quae sunt sinistrae uidentur in isdem speculis
insolito quodam more, propterea quod dextris partibus uisus
contra sinistram partem speculi, sinistris item contra dextram
positis, motu facto corporis ex aduerso partis eius unde motus
fit gesticulatur motus imago. At uero dextrae corporis partes
dextrae ita ut sunt in speculis quoque sinistraeque item
sinistrae uidentur, cum ex coitu uisus et splendoris e speculo
corpulentior conglobata imago recidet; quod fit, quotiens teres
speculi serenitas [46C] hinc inde tumidioribus et prouectis in
molem lateribus dextram uisus partem in laeuam speculi, laeuam
item in dexteriora deiecit. Cuius speculi demum si talis facta
erit conuersio, ut elatiores illae partes altera superior altera
inferior locentur, resupini uultus apparebunt uidentis splendore
luminis e superiore margine cum summis oris partibus et ipso
capite ad inferiora deiectis, similis porro ut mento genisque ad
superiora sublatis.

Qui quidem sensus famulantur actibus opificis dei summam
optimamque et primariam speciem molientis, sed uulgo [46D] per
semet ipsos sentire existimantur et agere aliquid, ut si quis non
opifici sed serrae uel asciae tribuat effecti operis
auctoritatem, cum a se plurimum distent causae et ea quae causam
sequuntur. Licet enim corporea sint fundamenta omnium sensuum,
quod tamen sentit, alienum a natura corporis, excipit sensus puro
et incorporeo uigore; quippe corpora frigus et calorem,
astrictionem et relaxationem recipiunt, non sentiunt nec uero
rationem intellectumque in rebus ratione prudentiaque agendis
sciunt, sed quod ex omnibus quae sunt intellectum prudentiamque
habet, sola anima. Hoc porro inuisibile, at uero ignis et aqua
ceteraeque materiae uisibilia sunt corpora. Oportet autem
intellectus et disciplinae amatorem prudentissimae naturae
principalem causam, non adminicula causae principalis inquirere,
illas uero, quae ab aliis motae [46E] mouent alias, secundas
existimandum. Nobis quoque igitur in eundem modum faciendum est
et de utroque causarum genere disserendum, sed separatim quidem
de optimis, quae cum intellectu prudentiaque cuncta honesta et
bona moliuntur, seorsum uero de his quae mente prudentiaque
cassae, temere et ut libet, confusa et inordinata quae faciunt
relinquunt. Et de oculorum quidem ministerii causa, ob quam nacti
sunt eam quam habent uirtutem, satis dictum, de praecipua tamen
utilitate operis eorum mox erit aptior disserendi locus. [47A]
Visus enim iuxta meam sententiam causa est maximi commodi
plerisque non otiose natis atque institutis ob id ipsum quod nunc
agimus; neque enim de uniuersa re quisquam quaereret nisi prius
stellis sole caeloque uisis. At nunc diei noctisque insinuata
nobis alterna uice, menses annorumque obitus et anfractus nati
sunt, eorumque ipsorum dinumeratio et, ex dinumeratione,
perfectus et absolutus extitit numerus, tum temporis recordatio,
quae naturam uniuersae rei quaeri docuit curamque inuestigationis
iniecit mentibus, quasi quoddam seminarium philosophiae pangens,
quo bono nihil umquam maius [47B] ad hominum genus diuina
munificentia commeauit. Hoc igitur maximum beneficium uisus
oculorumque esse dico; minora alia praetereo quibus qui a
philosophia remoti sunt carentes debiles caecique maestam uitam
lugubremque agunt. Nobis uero causa dicenda demonstrandaque
uidetur diuini muneris quod prouidentia commenta est salubriter
hactenus: deum oculos hominibus idcirco dedisse ut mentis
prouidentiaeque circuitus, qui fiunt in caelo, notantes eorum
similes cognatosque in usum redigerent suae mentis, circuitusque
animae, qui animaduersiones seu deliberationes uocantur, quam
simillimos efficerent diuinae mentis prouidis motibus [47C]
placidis tranquillisque, perturbatos licet, confirmatoque
ingeneratae rationis examine, dum imitantur aplanem mundi
intellegibilis circumactionem, suae mentis motus erraticos
corrigant. Eadem uocis quoque et auditus ratio est ad eosdem usus
atque ad plenam uitae hominum instructionem datorum, siquidem
propterea sermonis est ordinata communicatio, ut praesto forent
mutuae uoluntatis indicia; quantumque per uocem utilitatis
capitur ex musica, totum hoc constat hominum generi propter
harmoniam tributum. [47D] Harmonia uero, id est modulatio, utpote
intentio modificata, cognatas et uelut consanguineas habens
commotiones animae nostrae circuitionibus, prudenter utentibus
Musarum munere temperantiaeque causa potius quam oblectationis
satis est commoda, quippe quae discrepantes et inconsonantes
animae commotiones ad concentum exornationemque concordiae Musis
auxiliantibus reuocet; rhythmus autem datus ut medela contra
illepidam [47E] numerorumque et modorum nesciam gratiaeque
expertem in plerisque naturam.

Nunc quoniam cuncta exceptis admodum paucis executi sumus quae
prouidae mentis intellectus instituit, oportet de illis etiam
quae necessitas inuehit dicere, mixta siquidem mundi sensilis ex
necessitatis intellegentiaeque coetu constitit [48A] generatio,
dominante intellectu et salubri persuasione rigorem necessitatis
assidue trahente ad optimos actus. Itaque uicta et parente
prouidis auctoritatibus necessitate prima rerum mundique exordia
constiterunt. Si quis ergo uere iuxtaque meram fidem mundi huius
institutionem insinuaturus erit, hunc oportet erraticae quoque
causae speciem demonstrare. Quod ita demum commode fiet, si ad
eorum quae erroribus implicantur originem facto recursu, [48B]
perinde ut in his quae ex mente sunt fecimus, genituram
substantiamque eorum ab exordio retexamus naturamque ignis et
terrae, ceterarum item materiarum, ex quibus mundi sensilis
coagmentata molitio est, consideremus, nec naturam modo ueram
illam ueterem, quae fuit ante concretionem, sed antiquas etiam
ipsorum elementorum perpessiones. Nullus quippe ad hoc usque
tempus genituram eorum indicauit, sed tamquam scientibus quid sit
ignis et cetera sic loquimur, et dicimus initia uniuersitatis,
constituentes ea quae ne syllabarum quidem locum uicemque [48C]
pro ueri examinis ratione obtinent. Nostra igitur haec est
professio nihil ad praesens de uniuersitatis uel initio uel
initiis, ut quidam putant, esse dicendum, non quo sit ullum
impedimentum praeter inextricabilem difficultatem, sed quod ita
instituto sermone sit impossibile admodum perueniri ad
explanationem rei. Neque igitur uos id expectetis nec ego mihi
persuadeam posse me tantum et tanti oneris sustinere. [48D] Atque
illud potius obseruabo, quod initio sermonis precario petiui, in
rebus imaginariis procliuibusque ad fallendum rationibus rerum
earundem, uerisimilibus assertionibus imaginariisque contentus
sim initia singulorum et uniuersorum originem pandens. Deum ergo
etiam nunc auxiliatorem inuocabimus ante auspicium dictionis,
liberatorem ex turbida et procellosa coepti sermonis iactatione.

[48E] Erit ergo initium tale demum uniuersae imaginariae rei,
eademque magnificentius diuidetur. Etenim tunc duae modo species
ueniebant in diuisionem, at nunc tertium quoque aliud oborietur
genus. Quippe in prioribus duo nobis satis abunde sufficere
uidebantur, unum perpetuum carens generatione exemplaris
eminentiae, alterum simulacrum et imago eius [49A] aeternitati
propagata secundae generationis idque uisibile. At uero tertium
tunc quidem minime diuisimus; at nunc impositura nobis
necessitatem ratio uidetur ire obuiam manumque conserere aduersum
inexpugnabilem omni ratione et omni eloquio fraudem crassis
tenebris inuolutam. Quam igitur eius uim quamue esse naturam
putandum est? Opinor, omnium quae gignuntur receptaculum est,
quasi quaedam nutricula. Atque hoc quod de ea dicitur uerum est
quidem, sed dicendum uidetur paulo apertius; [49B] est tamen
arduum eo magis quod praeconfundi mentis aciem necesse est et
aestuare tam de igni quam de ceteris materiis, qui magis aquam
iure aquam dici putarique oporteat quam terram, cum nulla sit
certa et stabilis proprietas corporum quae cuiusque indicet
naturalem germanitatem. Principio ut de aqua, cuius modo fecimus
mentionem, ordiamur: cum astringitur in glaciem, [49C] certe
saxum terrenaeque soliditatis corpus et minime fusile apparet,
eadem haec ignita et diffluens discretaque uarie in humorem,
spiritum et aereas auras dissoluitur; aer porro exustus ignem
creat rursumque extinctus ignis aera corpulentior factus
instituit, aer item crassior factus in nubes nebulasque
concrescit, quibus elisis et expressis pluuiae stagnorumque et
fontium largitas, demumque ex aqua terrenae moles aggerantur.
Atque ita circuitu quodam uires fomentaque generationis
corporibus inuicem sibi mutuantibus [49D] nec in una eademque
forma perseuerantibus, quae tandem erit certa eorum et a
cunctatione semota comprehensio? Nulla certe. Quapropter de
cunctis huius modi mutabilibus ita est habendum: hoc quod saepe
alias aliter formatum nobis uidetur et plerumque iuxta ignis
effigiem, non est, opinor, ignis sed igneum quiddam, nec aer sed
aereum, nec omnino quicquam uelut habens ullam stabilitatem.
Denique ne pronominibus quidem ullis signanda sunt quibus in
demonstratione uti solemus, cum dicimus «hoc» uel «illud»; [49E]
fugiunt enim nec expectant eam appellationem quae de his tamquam
existentibus habetur. Igitur ignem quoque eum esse uere putandum,
qui semper idem est, et omne cuius proprietas manet. At uero id
in quo fieri singula haec uidentur et demum dissolui pereuntiaque
ad alias inde transire formas, solum illud appellandum puto
certo pronomine — [50A] recte quippe de eo dici posse «hoc» uel
«illud» —, porro quod recipit qualitatem uel etiam uerti potest
in contrarias qualitates calidum dici uel candidum, proprioque et
certo nomine appellari quod sit incertum et mutabile minime
conuenire. Sed, opinor, apertius etiamnunc de eodem erit
dissertare conandum. Si quis enim cunctas formas figurasque ex
una eademque auri materia fictas iugiter et sine intermissione in
alias atque alias reformet, tunc, si quis electa qualibet una
figura quaerat quae sit, opinor posse firme et diligenter [50B]
ac sine reprehensione responderi aurum illud esse, nec addere
trianguli cylindriue cuiusue alterius <formae> uidebitur. Eadem
et consimilis ratio difficultasque in ea natura, quae cuncta
recipit corpora, reperitur. Haec quippe minime recedit ex
condicione propria; recipit enim cuncta nec ullam ex isdem formam
trahit, et cum uelut intra gremium eius formentur quae
recipiuntur, [50C] ipsa informis manet estque usus eius similis
molli cedentique materiae, in quam imprimuntur uaria signacula;
moueturque et conformatur omnimode ab introeuntibus, ipsa nec
formam nec motum habens ex natura sua. Quae uero ingrediuntur,
formas mutant aliasque alia et diuersa cernuntur, eademque quae
introeunt et egrediuntur simulacra sunt uere existentium rerum
miro quodam uixque explicabili modo formata ab isdem uere
existentibus rebus, quem ad modum mox demonstrare nitemur pro
uiribus. At uero nunc trinum genus animo sumendum est: quod
gignitur, item aliud in quo gignitur, praeterea tertium ex quo
similitudinem [50D] trahit mutuaturque quod gignitur. Decet ergo
facere comparationem similitudinemque impertiri illi quidem quod
suscipit matris, at uero unde obuenit patris, illi autem naturae
quae inter haec duo est prolis. Simul ita intellegendum fieri non
posse, ut una existat facies quae omnes rerum omnium formas
uultusque contineat uariaque corporis undique ora demonstret,
nisi subiecto prius informi aliquo corporum gremio, perinde ut
quae in picturis substernitur infectio decolor ad colorum lumina
subuehenda. [50E] Etenim si erit alicuius eorum quae in se
recipit simile receptaculum, cum quid obueniet dissimile his
quibus simile est, discordabit, opinor, uultus eius cum
introgressi corporis uultu nullamque exprimet similitudinem. Ex
quo fit ut receptaculi sinus nullam propriam naturaliterque
expressam habeat figuram proptereaque informis intellegatur omni
quippe forma carens: ut qui odora pigmenta conficiunt ante omnia
curant ut nullius sint odoris proprii quae condientur -
susceptura uidelicet humidos sucos odoraminum - et qui materiis
mollibus impressionibusque cedentibus insignire formas aliquas
uolunt, pure leuigatas apparant nec ullam omnino formam in
apparata leuigatione apparere patiuntur, sic ei, [51A] quod
omnibus rerum omnium formis et figuris aeternae uitae mansurisque
per saecula recte insignietur, nulla omnino propria species
falsa opinione tribuenda est. Ideoque facti generati uisibilis
animalis matrem corporeaeque substantiae receptaculum neque
terram neque aquam nec uero ignem uel aera nec quicquam aliud
quod ex his creatum est, nec uero ex quibus haec ipsa subsistunt
appellandum, sed inuisibilem potius speciem quandam et informem
capacitatem mira quadam et incomprehensibili ratione inter nullam
et aliquam substantiam nec plane intellegibilem nec plane
sensibilem positam, [51B] sed quae ex his quae in ea commutantur
intellegi tamen posse uideatur. Ignis quidem pars eius ignita,
humectata uero pars eiusdem aqua, si modo expertis rei pars ulla
dici potest; terra quoque et aer ratione illa, si forte qua
simulacra eorum recipit in se. De quibus singulis huius modi
tractatus instituendus uidetur: estne aliquis ignis seorsum
positus et incommunicabilis? Item ceterae species, quas
concipientes mente dicimus [51C] semper separatas a coetu
corporearum specierum fore archetypa exemplaria rei sensilis, an
haec sola sunt quae uidentur quaeque corporis intentione
sentimus, nec praeter haec ulla sunt uspiam, sed frustra
praesumitur esse intellegibiles species, quarum sint imagines
sensiles, easque nihil aliud esse quam uerba? Quod quidem neque
inexaminatum relinqui placet nec ad prolixum natura sua tractatum
minime pertinens ad rem uerborum agmen addendum; at uero si quis
amplae rei finis [51D] disceptationem compendio dirimet, hunc
certe asciscere operae pretium facientis est. Ipse igitur, quid
de hac re sentiam, dicam. Si intellectus itemque uera opinio duae
res sunt, necesse est haec ipsa per semet esse intellectu potius
quam sensibus assequenda; sin uero, ut quibusdam uidetur, uera
opinio ab intellectu nihil differt, omnia quae corporea sentimus
certa habenda sunt. Sed opinor duo esse dicendum, [51E] propterea
quod utraque magna differentia distant, quippe quorum alterum
doctrina nobis insinuet, alterum persuasionis assumptio; et
alterum quidem semper cum ratione uera, porro sine ulla ratione
alterum; item alterum nulla persuasione transducibile, alterum
nutans, incertum semper et deriuabile. Quid quod rectae opinionis
omnis uir particeps, intellectus uero dei proprius et paucorum
admodum lectorum hominum? Quod cum ita sit, fatendum est esse
eius modi speciem [52A] semotam a sensibus in semet locatam sine
ortu, sine occasu, quae neque in se recipit quicquam aliunde
neque ipsa procedit ad aliud quicquam, inuisibilem insensilem,
soli mentis intentioni animaduersionique perspicuam; porro quod
ab hoc secundum est, natiuum, sensile, sustentabile, consistens
aliquo in loco et rursum cum immutatione et interitu recedens,
sensibus et opinione noscendum. Tertium genus est loci, quod ne
ad interitum quidem pertinet; [52B] sedem porro praebet his quae
generantur, sed ipsum sine sensu tangentis tangitur, adulterina
quadam ratione opinabile. Denique cum id animo intuemur, patimur
quod somniantes: putamus enim necesse esse ut omne quod est in
aliquo sit loco positum regionemque obtineat ullam, porro quod
neque in terra neque in caelo sit minime existere. Ob quam
deprauationem itemque alias consanguineas ne in reputatione
quidem et consideratione uere existentis uereque per uigilis
naturae mente consistimus propter huius modi somnia, [52C] cum ne
imaginari quidem ullam huius lubricae speciem formamque
ualeamus; propriam quippe nullam habet et habere omnes uidetur,
cum intra gremium eius conuersione ad aliud ex alio formae
transfigurantur. Idemque hoc in altero, inter aliquam et nullam
substantiam positum, inuenitur — suam nullam habet nec tamen
nihil est —, at enim uere existentium rerum assertio perspicua
rationis luce firmatur docens, dum quidem erit hoc aliud itemque
illud aliud, neutrum in neutro posse consistere nec simul idem
unum et duo fieri.

[52D] Haec est meae quidem sententiae mens esse et ante mundi
quoque sensilis exornationem fuisse tria haec: existens, locum,
generationem. Igitur generationis nutriculam humectatam modo,
modo ignitam, terraeque item et aeris formas suscipientem
ceterasque pedissequas passiones perpetientem omniformem uisu
uideri; [52E] quod tamen priuatim neque similibus uiribus neque
exaequatis potentiis instruatur, nihil esse eius aequale, sed
undique uergentem et in pronum uel absonum praeponderantem
agitari quidem materiis agitantibus inuicemque reciproco pulsu
pulsare atque agitare materias. Ex quo fluctu turbatas materias
in diuersa raptari discernique a se, perinde ut quae in frumenti
purgatione pistoriis instrumentis motu et excussione discerni
uidemus, grauia quidem et solida seorsum, [53A] tenuia uero et
leuia in aliam partem; sic illa quattuor uelut in Euripo
fluctuante iactari uel machina quadam facta ad motus ciendos,
dissimillima quaeque a dissimillimis plurimum, aliqua uero
similitudine sociata nequaquam disparari proptereaque sedibus
fuisse diuisa ante mundi scilicet exornationem. Ac tunc quidem
erat huius modi rationis expers rerum inordinata confusio, sed
ubi cuncta redigi ad modum placuit [53B], ignem primo terramque
et aera atque aquam continuauit opifex deus, non talia ut nunc
sunt, sed quae praeferrent elementorum uestigia in eo squalore ac
deformitate quae apparet in his quibus diuina deest
prospicientia; nunc uero singulis luce ac specie tributa, numerus
quoque illustratorum omnium genituram sequebatur, pulchris
omnibus ex non talibus quondam institutis. Nunc iam ordinationem
[53C] genituramque eorum singillatim demonstrari conuenit nouo
quidem et inusitato genere demonstrationis, uerum uobis, qui
omnes eruditionis ingenuae uias peragraueritis, neque incognito
et ex leui admonitione perspicuo.

COMMENTARII PARS PRIMA

[1] Timaeus Platonis et a ueteribus difficilis habitus atque
existimatus est ad intellegendum, non ex imbecillitate sermonis
obscuritate nata — quid enim illo uiro promptius? —, sed quia
legentes artificiosae rationis, quae operatur in explicandis
rerum quaestionibus, usum non habebant stili genere sic
instituto, ut non alienigenis sed propriis quaestionum
probationibus id quod in tractatum uenerat ostenderetur. Illa
enim demum certa est probatio, quae congruis accommodatisque
rationibus quaestiones reuelat, ut, si de motu stellarum oriatur
aliqua cunctatio, ex ea disciplina quae astronomia dicitur
demanet assertio; si de fidium uarietate et de eo qui ex diuersis
uocibus sonisque nascitur concentu tractatus habeatur, musicae
remediis cunctatio sopiatur, et prorsus teneatur id institutum
quod a peritissimis medicis usque quaque obseruari solet, cum pro
natura uulnerum auxilia medicamentorum adhibent in medendo.

[2] In hoc porro libro cum de statu agatur uniuersae rei
omniumque eorum quae mundus complectitur causa et ratio
praestetur, necesse fuit multas et uarias existere quaestiones:
de planis figuris, de solidis corporibus, de incorporatione
animae uiuificantis sensibilem mundum, de motu eius et agitatione
perpetua, de stellarum discursibus ratis et errantibus. Cunctis
certarum disciplinarum artificialibus remediis occurrendum erat,
arithmeticis astronomicis geometricis musicis, quo singulae res
domesticis et consanguineis rationibus explicarentur ideoque his
qui in artificialium usu non fuerant tamquam alienigenum sermonem
ignorantibus minime probabantur, porro aliis qui unam aliquam ex
disciplinis perceperant id solum quod sciebant recognoscentibus
probabatur, cetera ignorationis obscuro latebant.

[3] Ex quo apparet hoc opus illis propemodum solis elaboratum
esse ac uideri qui in omnium fuerant huius modi scientiarum usu
atque exercitatione uersati; quos cum oporteret tantam scientiae
claritudinem communicare cum ceteris, infelicis inuidiae
detestabili restrictione largae beatitudinis fusionem
incommunicabilem penes se retinuerunt.

[4] Itaque quia iubentibus uobis mos erat gerendus, licet ea quae
iubebantur potiora essent quam sustinere mediocre ingenium
ualeret, sola translatione contentus non fui, ratus obscuri
minimeque illustris exempli simulacrum, sine interpretatione
translatum, in eiusdem aut etiam maioris obscuritatis uitio
futurum, et ea quae mihi uisa sunt in aliqua difficultate sic
interpretatus sum ut ea sola explanarem quae incognitarum artium
disciplinarumque ignoratione tegerentur; erat enim arrogantis et
uelut ingeniis legentium diffidentis ea quae communi omnium
intellegentiae paterent superstitiosa interrogatione frustra
retexere. Denique de principio libri quo simplex narratio
continebatur rerum ante gestarum et historiae ueteris recensitio
nihil dixi, rationem tamen totius operis et scriptoris propositum
et ordinationem libri declaranda esse duxi.

[5] Nam cum pridie Socrates decem libris omnibus de re publica
disputasset, ad quem tractatum non ex principali causa sed ex
consequenti descenderat — siquidem cum de iustitia quaeri coeptum
fuisset quam definierat Thrasymachus orator eam esse quae huic
prodesset qui plurimum posset, Socrates contra docuisset immo eam
potius quae his prodesset qui minimum possent —, ut illustriore
uteretur exemplo, si eam non in unius hominis ingenio sed in
urbis alicuius populosae frequentia populari scrutaretur,
imaginem quandam depinxit urbis quae iustis moribus institutisque
regeretur et conuenienti legibus felicitate frueretur contraque,
si quando degenerasset ab institutis, quam improspera esset ei
ciuitati quamque exitiabilis mutatio morum futura.

[6] Igitur cum in illis libris quaesita atque inuenta uideretur
esse iustitia quae uersaretur in rebus humanis, superesset autem
ut naturalis aequitatis fieret inuestigatio, huius tanti operis
effectum quod ingenio suo diceret onerosum Socrates, Timaeo et
Critiae et Hermocrati delegandum putauit atque illi munus
iniunctum receperunt. Ex quo apparet in hoc libro principaliter
illud agi: contemplationem considerationemque institui non
positiuae sed naturalis illius iustitiae atque aequitatis, quae
inscripta instituendis legibus describendisque formulis tribuit
ex genuina moderatione substantiam, perindeque ut Socrates, cum
de iustitia dissereret qua homines utuntur, induxit effigiem
ciuilis rei publicae, ita Timaeus Locrensis ex Pythagorae
magisterio, astronomiae quoque disciplinae perfecte peritus, eam
iustitiam qua diuinum genus aduersum se utitur in mundi huius
sensilis ueluti quadam communi urbe ac re publica uoluit inquiri.

[7] Nunc ordinationes libri et species reuelanda est.

I. Quaeritur primo de genitura mundi.
II. Dehinc de ortu animae.
III. Tunc de modulatione siue harmonia.
IV. De numeris.
V. De stellis ratis et errantibus, in quarum numero sol etiam
constituitur et luna.
VI. De caelo.
VII. De quattuor generibus animalium, hoc est caelestium
praepetum nantium terrenorum.
VIII. De ortu generis humani.
IX. Causae cur homines plerique sint sapientes, alii insipientes.
X. De uisu.
XI. De imaginibus.
XII. Laus uidendi.
XIII. De silua.
XIV. De tempore.
XV. De primis materiis siluestribus et perpessionibus earum.
XVI. De diuersis humoribus corporum et phlegmate.
XVII. De sensibus odorationis et gustatus.
XVIII. De colorum uarietate et conuersione ex alio in alium
quaeque coloribus similia sunt.
XIX. De principali uitalis substantiae.
XX. De anima et partibus eius et locis.
XXI. De corporis membris et artubus.
XXII. De nationibus diuersarum gentium.
XXIII. De aegritudine corporis.
XXIV. De aegritudine animae.
XXV. De medela utriusque materiae.
XXVI. De uniuerso mundo et omnibus quae mundus complectitur.
XXVII. De intellegibili deo.
Quorum omnium singillatim secundum ordinem libri expositio fiet.

DE GENITVRA MVNDI

[8] Iam ut doceat mundi corpus perfectum esse — perfecta porro
corpora sunt solida quae ex tribus constant, longitudine
latitudine crassitudine —, prius epipedas, hoc est planas
figuras, quae longitudinem modo et latitudinem, nullam uero
profunditatem habent, exponit. Quibus ait unam sufficere
medietatem, quippe duo distantia una media interiectione
continuari habente aliquam inter duo illa distantia cognationem,
sic dicens: «Cum enim ex tribus uel numeris uel molibus uel
potentiis medietas imo perinde quadrat ut summitas medio,
rursumque ut imum medio, sic medietas summo, tunc certe medietas
a summo et item imo nihil differt, rursumque extimis illis ad
medietatis condicionem atque ad eiusdem parilitatem redactis cum
medietas quoque extimorum uicem suscipit, fit, opinor, ut tota
materia una et eadem ratione societur, eoque pacto eadem sibi
erunt uniuersa membra, quippe quorum sit una condicio; unis porro
effectis membris unum erit atque idem totum».

[9] Vtitur probatione arithmetica. Sit ergo descripta trigemina
figura quae ostendat quatenus, si duo distent a se, una media
continuentur cognata interiectione. Quadrati quod principe loco
descriptum est sit unum latus in momentis uerbi causa duobus,
aliud latus in momentis tribus; hoc supputatum facit aream totius
perfecti quadrati momentorum sex, bis enim tria sex sunt. Vltimi
uero quadrati et distantis primo sit demum latus unum momentorum
quattuor, aliud latus momentorum sex; hoc supputatum facit aream
integri quadrati momentorum uiginti quattuor, quater enim sex
uiginti et quattuor sunt. Haec autem medietas quae est in
duodecim et ita adhaeret ut impulsa extima quadrata continuatura
uideatur, cognata est extimis, siquidem quota parte minor est
imo, id est dimidia, tota maior est summo, siquidem duodecim
uiginti et quattuor dimidia pars sit. Summa rursum uiginti
quattuor posita in imo sit, duodecim quae est in medio dupla;
summa item media summae superioris dupla, bis sex enim duodecim.


{Fig: IMG 1}

[10] Ita dimidietatis et dupli ratione sociantur et fit extimorum
limitum et medietatis una eademque condicio. Quid quod medietas
de extimis nascitur? Siue enim summi limitis minorem summam cum
imi limitis maiore summa multiplicauero, seu contra summi limitis
maiorem summam cum imi limitis minore summa contulero
multiplicans, utraque hac uia nascitur duodecim numerus; tam enim
bis sex quam ter quaterni duodecim fient.

[11] Haec eadem distantium a se duum continuatio unius interiectu
medietatis geometricis etiam probationibus reuelatur. Sint ergo
etiam nunc descriptae figurae. Duas ex aduerso positas lineas
parallelogrammas geometrici appellant, consequenter etiam planas
quadraturas parallelogramma. Propositum est probare quem ad modum
duum parallelogrammorum similium unum medium inueniatur quod
ratione non careat. Sint igitur duo similia parallelogramma,
quibus assistunt Graecae litterae ΑΓΔ habentia aequales angulos,
unum qui est sub ΒΓΔ et qui est sub ΗΓΖ. Porro ubi aequales
anguli, latera pro competenti erunt; ut enim est ΒΓ latus iuxta
ΓΖ latus, ita ΔΓ latus iuxta ΓΗ latus. Dico duum horum similium
parallelogrammorum inueniri medium aliud rationabile. Sit quippe
directum ΒΓ latus ΓΖ lateri: erit igitur ΔΓ latus ΓΗ lateri
directum, et directis lineis ΑΔ et ΘΖ agantur extimae lineae ΔΕ
et ΖΕ compleaturque hoc pacto omnis figura. Vt igitur ΒΓ latus
iuxta ΓΖ latus, ita ΒΔ parallelogrammum iuxta ΔΖ
parallelogrammum, sunt enim in eadem quadratura ΑΕΒΖ. Rursumque
ut ΔΓ latus iuxta ΓΗ latus, sic est parallelogrammum ΓΕ iuxta ΖΗ
parallelogrammum, sunt enim haec quoque in quadratura ΔΗΕΘ. Vt
ergo ΒΔ parallelogrammum iuxta ΔΖ parallelogrammum, sic item ΔΖ
parallelogrammum iuxta id quod subter est ΓΘ parallelogrammum.
Inuentum est ergo unum medium, id est ΔΖ parallelogrammum, inter
duo similia parallelogramma, quod fieri debuit.


{Fig: IMG 2}

[12] Nihilo minus etiam in triangularibus formis medietatis
insertio consideratur in huius modi forma. Propositum est probare
quem ad modum duum triangulorum similium unum medium competens
inueniatur. Sint duo similia triangula limitata Graecis litteris,
unum ΑΒΓΑ, alterum ΔΒΕΔ aequis angulis, uno qui est sub ΑΒΓ,
altero qui est sub ΔΒΕ. Vbi autem aequales anguli, etiam latera
pro competenti erunt; ut enim est ΑΒ latus iuxta ΒΕ latus, sic ΓΒ
latus iuxta ΒΔ latus. Dico horum duum similium triangulorum unum
medium competens inueniri. Sit enim concessum directum esse ΑΒ
latus ΒΕ lateri, erit etiam ΓΒ latus directum ΒΔ lateri, et
coniungat ducta linea in directum latus quod est ΑΔ. Ergo ut est
ΑΒ latus iuxta ΒΕ latus, sic ΒΔΕΒ triangulum iuxta ΔΒΑΔ
triangulum; sub eadem quippe altitudine sunt (Α)Δ litterae. Vt
autem ΓΒ latus iuxta ΒΔ latus, sic ΔΒΑΔ triangulum iuxta ΑΒΓΑ
triangulum; sunt enim sub eadem haec quoque altitudine Α
litterae. Erit ergo, ut ΔΒΕΔ triangulum iuxta ΔΒΑΔ triangulum,
sic item ΔΒΑΔ triangulum iuxta ΑΒΓΑ triangulum. Duum ergo
similium triangulorum, id est ΑΒΓΑ et ΔΒΕΔ, factum est tertium,
id est ΔΒΑΔ; quod faciendum erat.


{Fig: IMG 3}

[13] «Igitur», inquit, «si mundi corpus longitudinem et
latitudinem solam, soliditatem uero nullam habere deberet
essetque huius modi qualis est perfectorum corporum superficies,
una medietas sufficeret ad semet ipsam uinciendam et extimas
partes. Nunc quoniam soliditate opus erat mundano corpori, solida
porro numquam una sed duabus medietatibus uinciuntur, idcirco
mundi opifex inter ignem terramque aera et aquam inseruit
libratis isdem elementis salubri modo, ut quae cognatio est inter
ignem et aera, eadem foret inter aera et aquam, rursum quae
inter aera et aquam, haec eadem in aquae terraeque societate
consisteret».

Mundi corpus solidum esse dicit et globosum. Huius modi autem
corpora duabus medietatibus uinciuntur, quatenus, ut in effigie
pilae, et in illo ambitu; est quippe aliqua longitudo, est etiam
latitudo, quas dimetimur impresso puncto in medietate summitatis,
ad quam medietatem undique ab ambitu aequales lineae
porriguntur. Vna igitur haec medietas in superficie sita est,
altera in profundo, ad quam punctum illud peruenit, si deprimatur
usque ad altitudinem mediam.

[14] Qua de causa geminis existentibus medietatibus non, ut in
planis figuris, semel est facienda multiplicatio sed bis; quippe
illic duo latera describebamus, quorum alterum in duobus
momentis, alterum in tribus constituebamus duoque ad tria
multiplicantes inueniebamus nasci senarium numerum. At in his
solidis formis propter geminam medietatem geminabitur
multiplicatio ut, cum ex duobus et tribus multiplicatis natus
erit idem senarius iuxta unius interim medietatis rationem, iuxta
alterius quoque medietatis, quae forte erit in numero quattuor,
quater sex supputemus, atque ita summa omnis siue numeri siue
molis seu qualitatis in uiginti et quattuor partibus inueniatur
et, quoniam mundi summitas, id est ignis, solidum corpus existens
habet illa tria, longitudinem latitudinem soliditatem, sed non
peraeque, siquidem in illo igni plus est claritudinis, aliquanto
minus moderati caloris, exiguum uero soliditatis, in terrae autem
globo plus sit soliditatis, aliquantum uero humoris, perexiguum
lucis, aeris et aquae duae medietates quam habeant cognationem
cum supra memoratis elementis intellegamus.

DESCRIPTIO SOLIDARVM FIGVRARVM CVM NVMERIS SVIS IVXTA
ARITHMETICAM DISCIPLINAM


{Fig: IMG 4}

[15] Harum solidarum formarum cognatio numerorum indicatur
consortio, siquidem primi limitis summa dimidia pars sit secundi
limitis summae (nam uiginti quattuor numerus quadraginta octo
numeri dimidia pars est), secunda item tertiae et haec quarti
limitis summae dimidietas, aeque retrorsum quoque postrema
tertiae dupla, tertia item secundae dupla et primae secunda.
Atque his mediis duabus, quae inter duas extimas formas
inseruntur, genitura est de isdem extimis; est enim primi limitis
medietas in potiore numero, id est senario, qui nascitur ex
multiplicatis summis minoribus, bis tribus, est item nouissimi
limitis in minore numero medietas, id est octo. Igitur primi
limitis maiorem medietatem cum postremi limitis minore medietate
multiplicans creo secundi limitis totam in quadraginta et octo
numero positam substantiam. At uero si primi limitis minorem
medietatem, quae est quattuor, cum postremi limitis maiore
medietate, quae est in uiginti et quattuor, summa nata ex quater
senis, comparauero, creabitur omnis substantia tertii limitis,
quae est posita in nonaginta sex. Sic duo extimi solidorum
corporum duabus medietatibus uinciuntur, ut certa minimeque
infitiabilis arithmeticae disciplinae confirmat auctoritas
testimonium praebens Platoni.

[16] Haec eadem solidorum duum corporum distantiua seu duplex
medietas coniungere distantia corpora geometricis etiam
rationibus pro competenti modo sic ostenditur. Sed prius, quia
est e re accomodatumque tractaui, quid sit hoc quod competens
appellatur a nobis, analogia uero a Graecis, explicabo. Geminum
est competens, unum continuum, alterum distans. Continuum
competens est quod communi medio fine coniungit extima, distans
quod duobus mediis finibus separat extima, ratio uero est duorum
finium iuxta semet ipsos habitus et quasi quaedam conuentio.
Itaque competens ex complurium rationum comparatione subsistit,
et continuum quidem competens in tribus, ut parum, finibus
inuenitur: sicut primus iuxta secundum, sic secundus iuxta
tertium, hoc est ut octo iuxta quattuor, sic quattuor iuxta duo;
quorum quidem finium is qui est medius in se replicatus aequalis
est ei qui de multiplicatione nascitur extimorum quadrato, bis
octoni siquidem sedecim et quaterni quater totidem. Distans autem
competens in quattuor minimum limitibus reperitur: sicut primus
iuxta secundum, sic tertius iuxta quartum, id est ut octo iuxta
quattuor, ita sex iuxta tria (non enim possumus repetentes
dicere: «sic quattuor iuxta sex»); in quibus aeque ut in continui
competentis finibus is qui confit ab extimis aequalis est ei qui
nascitur ex supputatione mediorum, ter enim octo uiginti
quattuor summam faciunt, aeque sexies quattuor eandem summam
creant.


{Fig: IMG 5}

[17] Vtitur ergo nunc ratione ac remedio continui competentis
propterea quod natura eius coniungabilis est et adunatrix
distantium limitum similisque eius rationis qua deus mundi
sensilis fabricator usus est, cum extimis mundi limitibus, igni
atque terrae, aeris et aquae insereret medietatem.

[18] Descriptio parallelepipedorum duum distantium, quae
parallelepipeda continuantur ad unam soliditatem insertis aliis
duobus iuxta rationem continui competentis, quod a Graecis
appellatur {€analogia syneches€}. Quatenus ergo haec descriptio
demonstrat duo solida corpora, quae parallelepipeda geometrici
uocant, insertis aliis similibus solidis duobus continuari iuxta
rationem continui competentis tam ex coagmentatione quam ex
dissolutione fiet palam. Describitur parallelogrammum, id est
quadratura, quam limitant Graecae litterae quattuor hae ΑΒΓΔ, et
huic quadraturae superimponitur aliud quadratum quod continetur
litteris ΕΖΗΘ et conectuntur ΕΑ, item ΖΒ, item ΘΔ, item ΗΓ, et
hoc facto completur unum solidum siue parallelepipedum. Huic
aliud simile describitur hoc modo: per ΕΘ lineam eicitur ΘΛ et
item per ΔΘ eicitur linea ΘΞ et per ΗΘ crescit linea ΘΚ et ex
nota Κ eicitur linea ΚΜ, item ex nota Μ deducitur linea ΜΛ, ex
nota item Ξ eicitur linea ΞΟ, et ex isdem ΞΟ notis aguntur in
directum duae lineae, una ΞΝ, altera ΟΠ. Et sint aequales ΕΘ
quidem lineae ΘΛ linea, ΔΘ uero lineae ΘΞ linea, ΗΘ lineae ΘΚ
linea, item aequalia parallelogramma ΚΘΛΜ.ΝΞΟΠ et conectantur
ΝΚΠΜ.ΟΛΞΘ. Erit hoc pacto solidum natum aliud ex hac
descriptione. Dico igitur inter haec duo similia solida duo alia
similia solida iuxta rationem continui competentis inueniri;
deduco enim per ΝΞ lineam ΞΥ lineam, per ΠΟ lineam ΟΦ lineam, per
ΜΛ uero lineam ΛΤ lineam, per ΑΔ lineam item ΔΣ lineam, per ΒΓ
lineam ΓΡ lineam. Et sint aequales ΝΞ linea ΞΥ lineae, ΠΟ linea
ΟΦ lineae, ΜΛ linea ΛΤ lineae, ΑΔ linea ΔΣ lineae, ΒΓ linea ΓΡ
lineae; parallelogramma item sint aequalia quae in isdem sunt
quadraturis, et conectantur ΥΗ, ΣΛ, ΦΤ, ΤΡ et si qua alia latera.
Eruntque expresse conexa quattuor solida.


{Fig: IMG 6}

[19] Quatenus hoc probatur? Vt est ΕΘ latus iuxta ΘΛ latus, ita
in longum erit ΕΖΘΗ parallelogrammum iuxta ΘΗΤΛ parallelogrammum,
erit ergo etiam ΑΒΓΔΕΖΗΘ solidum iuxta ΔΓΡΣΘΗΤΛ solidum. At enim
latera supra comprehensa habent aduersum se competentem modum,
utpote quae sub isdem quadraturis sint, quadraturae item sibi
competunt, quia sunt sub eadem altitudine; et solida ergo supra
dicta habebunt aduersum se competentem parilitatem. Rursum ut est
ΔΘ latus iuxta ΘΞ latus in altitudine, ita erit ΘΔΓΗ
parallelogrammum iuxta ΘΞΥΗ parallelogrammum, erit ergo etiam
ΔΓΡΣΘΗΤΛ solidum iuxta ΘΗΤΛΞΥΦΟ solidum. At enim latera supra
comprehensa habent aduersum se competentem modum, utpote quae sub
isdem quadraturis sint. Quadraturae quoque sibi competunt, quia
sunt sub eadem altitudine; et solida ergo supra dicta habebunt
aduersum se competentem parilitatem. Rursum ut est ΗΘ latus iuxta
ΘΚ latus in altitudine, ita erit ΘΗΤΛ parallelogrammum iuxta
ΚΘΛΜ parallelogrammum, erit ergo etiam ΘΗΤΛΞΥΦΟ solidum iuxta
ΚΘΛΜΝΞΟΠ solidum. At enim latera supra comprehensa habent inter
se analogiam; utpote quae sub isdem quadraturis sint, quadraturae
quoque sibi competunt, quia sunt sub eadem altitudine; et solida
ergo supra dicta habebunt inter se analogiam siue competentiam.
Vt ergo ΑΒΓΔΕΖΗΘ solidum iuxta ΔΓΡΣΘΗΤΛ sic hoc ipsum solidum
iuxta ΘΗΤΛΞΥΦΟ solidum et item hoc ipsum iuxta ΚΘΛΜΝΞΥΟΠ solidum.
Quo pacto ostensum est duum solidorum parallelepipedorum
similium duo media similia solida parallelepipeda iuxta rationem
continui competentis inueniri, quod oportebat ostendi.

[20] Dicet aliquis duo quidem solida corpora interuallo longiore
distantia coniungi duabus interiectis medietatibus iuxta rationem
continui competentis sufficienter probari sibi, sed inter ignem
et terram, quae sunt solida corpora, nullam apparere
similitudinem, quando iuxta ipsum Platonem ignis quidem forma et
figura pyramoides esse dicatur, id est in modum pyramidis
excrescat, terra uero cubus sit, hae porro formae nullam ex se
similitudinem mutuentur, quia non sint aequalibus angulis (quippe
cubus omnis rectis est angulis, ergo, quia terra in cubica est
figura, rectos angulos habeat necesse est, at uero pyramidis
anguli productiores sunt in acumine); ubi autem non sunt aequales
anguli, ne latera quidem erunt pro competenti proptereaque
similia sui non erunt. Quae distantia corpora si alia duo solida
interiecta continuabunt, impedietur hoc pacto continuatio,
siquidem inter duo non quaelibet sed quae similia sunt inuicem
sibi solida corpora inseri debent.

[21] Cui respondebitur hactenus: memores nos esse debere eorum
quibus Plato, hanc ipsam difficultatem multo ante praeuidens, eos
qui ita sensuri sint ab errore reuocauerit. Dixit enim, si
meminimus, similitudinem non solum in formis et figuris sed etiam
in potentiis et qualitatibus quaeri oportere, cum ita dixit:
«Cum in tribus siue numeris seu molibus seu potentiis perinde
erit medietas imo, quem ad modum summitas medio». Quare si inter
ignem et terram nulla est in specie et uelut in uultu similitudo,
quaerenda erit in naturis ac qualitatibus ipsorum elementorum
iuxta quas faciunt aliquid aut patiuntur et in his proprietatibus
ex quibus utriusque elementi uis et germanitas apprime
designatur. Sunt igitur tam ignis quam terrae multae quidem et
aliae proprietates, sed quae uel maxime uim earum proprietatemque
declarent, nimirum hae: ignis quidem acumen, quod est acutus et
penetrans, deinde quod est tener et delicata quadam subtilitate,
tum quod est mobilis et semper in motu, terrae uero <obtunsitas>,
quod est retunsa, quod corpulenta, quod semper immobilis. Hae
uero naturae licet sint contrariae, habent tamen aliquam ex ipsa
contrarietate parilitatem — tam enim similia similibus quam
dissimilia dissimilibus comparantur — et haec est analogia, id
est ratio continui competentis: quod enim est acumen aduersum
obtunsitatem, hoc subtilitas iuxta corpulentiam, et quod
subtilitas iuxta corpulentiam, hoc mobilitas aduersus
immobilitatem; et si uerteris ut id quod medium est extimum fiat,
quae uero sunt extima singillatim in medio locentur, seruabitur
analogiae norma.

[22] Quatenus igitur inter haec duo solida corpora, quorum est
talis similitudo qualem demonstrauimus, alia duo solida
interiecta facient continuationem iuxta rationem continui
competentis, docet arithmetica disciplina. Si enim uicinum igni
elementum quod sit et ex quibus conflatum uoluerimus inquirere,
sumemus ignis quidem de proximo duas uirtutes, subtilitatem et
mobilitatem, unam uero terrae, id est obtunsitatem, et inuenietur
genitura secundi elementi quod est subter ignem, id est aeris;
est enim aer obtunsus, subtilis, mobilis. Rursumque si eius
elementi quod est uicinum terrae, id est aquae, genituram
consideremus, sumemus duas quidem terrae uirtutes, id est
obtunsitatem et corpulentiam, unam uero ignis, id est motum, et
exorietur aquae substantia, quae est corpus obtunsum,
corpulentum, mobile. Atque ita inter ignem et terram aer et aqua
de extimorum concretione nascentur, ex quibus constat mundi
continuatio. Conseruatur autem hoc pacto analogia quoque
geometrica iuxta rationem continui competentis; ut enim ignis
aduersum aera, sic aer aduersum aquam et demum aqua iuxta terram,
retrorsumque ut terra aduersum aquam, sic aqua aduersum aera et
aer aduersus ignem.

[23] Hactenus de constitutione mundani corporis et de materiarum
ex quibus constat germanitate disseritur. Quem cum factum esse,
quia sit corporeus, affirmet et eundem indissolubilem, cum quae
fiunt quaeque nascuntur facta dissoluantur, nata occidant, ut
huic quod est praeter opinionem hominum medeatur, dicit a quo
factus sit, ex quibus constet, ad quod exemplum institutus, qua
de causa, quatenus aeternitati propagatus. Omnia enim quae sunt
uel dei opera sunt uel naturae uel naturam imitantis hominis
artificis. Operum naturalium origo et initium semina sunt, quae
facta comprehenduntur uel terrae uisceribus ad frugis arboreae
cerealisue prouentum uel genitalium membrorum fecunditate
conceptum animalium germen adolentium. Quorum omnium ortus in
tempore; par enim et aequaeuum natale naturae ac temporis. Ita
naturae opera, quia ortum habent ex eo quo esse coeperunt
tempore, finem quoque et occasum intra seriem continuationemque
eius sortita sunt, at uero dei operum origo et initium
incomprehensibile; nulla est enim certa nota, nullum indicium
temporis ex quo esse coeperunt, sola, si forte, causa — et haec
ipsa uix intellegitur — cur eorum quid quamue ob causam existat,
certum est siquidem nihil a deo factum esse sine causa. Vt igitur
illis quae lege naturae procreantur fundamenta sunt semina, ita
eorum quae deus instituit fundamenta sunt causae quae sunt
perspicuae diuinae prouidentiae. Deus autem ante institutionem
temporis et per aeuum — «simulacrum» est enim «tempus aeui» —,
causae igitur operum omnium dei tempore antiquiores, et sicut
deus per aeuum, sic etiam causae per aeuum. Quod sequitur ut
quicquid a deo fit temporarium non sit, quod temporarium non sit
nulla temporis lege teneatur. Et tempus immutationem aetatis —
morbos, senectutem, occasum — inuehit; his ergo omnibus quod a
deo instituitur immune est origoque eius causatiua est, non
temporaria. Et mundus sensilis opus dei; origo igitur eius
causatiua, non temporaria. Sic mundus sensilis, licet corporeus,
a deo tamen factus atque institutus, aeternus est.

[24] Constat porro ex materiis illibatis atque integris, «ex
omni», inquit, «igni et ex uniuerso spiritu et ex ceteris sine
ullius partis imminutione». Ita fit ut nulla ne minima quidem
pars cuiuslibet corporis extra ambitum mundi relicta sit. Quae
quia omnia corpora partim frigida partim calida sunt, nulla
importuna frigoris calorisue extrinsecus accessione moueant
aegritudinem mundo; igitur extra necessitatem incommodi positus
aeternus est. «Sed natura corporis fluida est et mundus constat
ex corpore». Sed et detrimentum et interitus partium non in fluxu
est sed in effluendo, id est extra fluendo — amittitur quippe id
quod ex uniuersitate defecerit —, intra mundum uero regestis
omnibus nihil certe extra mundi ambitum est. Ita quod secundum
naturam corporis fluit quo effluat non habet; influit ergo, non
effluit, et ad summam uniuersitatis iactura demum recurrens
fatigatarum diuturnitate partium recreatio est.

[25] Quid quod institutus est ad exemplum alterius intellegibilis
et immutabilis perennitatis? Iam illud nemo dubitat quae ad
similitudinem instituuntur exempli sempiterni habere
similitudinem perpetuitatis. Et perpetuitas in aeuo; quare
exemplum, id est intellegibilis mundus, per aeuum, id uero quod
ad exemplum institutum est, sensilis scilicet mundus, per
tempora. Et temporis quidem proprium progredi, aeui propria
mansio semperque in idem perseueratio; temporis item partes, dies
et noctes, menses et anni, aeui partes nullae; temporis item
species — praeteritum, praesens, futurum —, aeui substantia
uniformis in solo perpetuoque praesenti. Mundus igitur
intellegibilis semper est, hic simulacrum eius semper fuit, est,
erit.

DE ORTV ANIMAE

[26] Hinc ad animae mundi tractatum pergens Plato prius illud
curat quod «praepostere» de corporis eius constitutione ante quam
de inspiratione animae disputatum sit, cum animam corpore omni
constet antiquiorem. Nec recedit ab instituto ut, quia mundum a
deo factum asseruit, animam quoque eius factam esse a deo dicat.
Quod in hoc solo libro facere animaduertitur, aeternarum rerum
genituras comminisci, credo propterea ne, si audiant homines esse
quaedam quae fuerint ex origine nata numquam, principatui summi
dei derogari putent, si pari atque eadem sint qua deus
antiquitatis praestantia, nescientes longe aliter dici originem
rerum aeternarum et item caducarum — siquidem mortalium
auctoritas et origo illa est quae praecedit ortum ceterorum, ut
origo est pater filii et populorum atque urbium conditores earum,
at uero diuinorum generum aeternarumque gentium origo et arx non
in anticipatione temporis sed dignitatis eminentia consideratur
— uel quod effecti operis pontificium et auctoritatem manibus
magis quam dispositioni mentis soleamus ascribere uel quod
plerique, ex mortali natura sua diuinam naturam aestimantes,
nasci omnia neque esse quicquam quod non natum sit existimant;
quorum animis sic institutis difficile persuadeatur mundi esse
auctorem deum, nisi eum tamquam opifex aliquis manibus
ceterorumque artuum molitione construxerit. Certe propositum
scriptoris considerandum puto. Nam si id ageret in hoc libro
principaliter, ut immortalem esse animam probaret, non conueniret
animae genituram comminisci propterea quod cuncta quae gignuntur
intereunt; at uero cum de mundi, hoc est uniuersae rei,
constitutione tractetur, ad praesens e re fuit nascentem et uelut
in lucem proditam inducere animam eius, quo audientes
imaginarentur animae formam aliquam, perinde ut eorum omnium quae
nascuntur uident.

[27] «Itaque deus», inquit, «tertium animae genus excogitauit hoc
pacto: ex indiuidua semperque in suo statu perseuerante
substantia itemque alia, quae inseparabilis corporum comes per
eadem corpora scindere se putatur, tertium substantiae genus
mixtum locauit medium inter utramque substantiam» et cetera. Quid
est quod ait? Docet nos substantiam siue, ut Cicero dicit,
essentiam duplicem esse, unam indiuiduam, alteram per corpora
diuiduam. Et indiuiduam quidem esse eam cuius generis sunt omnia
aeterna et sine corpore, quae intellegibilia dicuntur, diuiduam
uero quae corporibus existendi causa est; unumquodque enim corpus
est certe; quod uero est habet essentiam, et corpora multa sunt,
una uero diuidua essentia, quae in cunctis corporibus inuenitur;
quae igitur una in multis simul inuenitur, recte scindere se
putatur recteque diuidua. Igitur ex his duabus ait opificem deum
tertium genus essentiae miscuisse idque medium locasse inter
essentiam utramque.

[28] Similiter docet naturam quoque non esse simplicem sed
bimembrem, et ex his duabus facit opificis iussu tertium naturae
genus extitisse quod aeque medium positum esset inter utramque
essentiam, indiuiduam uidelicet atque diuiduam. Quatenus ergo
bimembris est natura? «Omnia», inquit, «naturalia uel eadem sibi
uel diuersa sunt»: eadem genere, diuersa specie, ut puta homo et
item equus idem sunt (nam et hoc et illud animal est), at uero
specie diuersa sunt (alterum enim eorum rationabile animal est,
alterum inrationabile et mutum, et alterum bipes, alterum
quadrupes). «Haec» igitur «omnia existentia», idem et essentiam
et diuersum, «in unam, inquit, speciem commiscuit» deus «et
effecit ex tribus unum», idem diuersum <indiuiduum> diuiduum,
«diuersa illa natura difficile se commodante concretioni atque
adunationi generum». Rursumque unum illud ex tribus concretum
diuisit in partes, ita ut singulae partes tres illas potentias
obtinerent, hoc est, ut idem non solum idem esset sed etiam
substantia et haberet aliquid ex diuersitate, essentia quoque et
essentia esset et idem et diuersum, diuersum quoque et diuersum
esset et essentia et haberet aliquid ex eo quod idem uocatur.

[29] Disceptatum tamen est a ueteribus quae sit quae a Platone
dicitur «indiuidua», quae item «diuidua substantia», ex quibus
mundi sensilis fabricator deus tertium substantiae genus quamue
ob causam conflauerit: num speciem intellegibilis mundi, ad cuius
similitudinem formas mente conceptas ad corpora transferebat,
indiuiduam substantiam nuncupauerit, diuiduam uero siluam, quae
uelut exordium et fons est corporum, ita ut tertium illud mixtum
substantiae genus formam esse intellegendum sit, qua informata
sint tam mundi quam cetera quae mundus complectitur corpora, an
potius indiuiduam Plato substantiam censeat eminentiorem animam,
quae nulli sit incorporationi obnoxia cuiusque ueneranda puritas
nulla corporis contagione uioletur, diuiduam uero substantiam
illam animam dicat quae non solum cunctis animalibus sed etiam
stirpibus et arboribus dat uitalem uigorem, ut sit ex his duabus
conflatum tertium animae genus rationabile, idcirco ne omnia muta
essent et ratione carerent quae uitam sortirentur corpora,
uidelicet animalia, sed esset praeterea genus animantium huius
modi, quod rationis disciplinaeque et intellectus capax diuini
operis admirandam rationem dispositionemque intellegens
ueneraretur mundani operis auctorem.

[30] [Quod] Itaque hi qui speciem intellegibilis mundi, quod
semper eadem sit nec immutetur umquam, putabant a Platone
indiuiduam substantiam dici, diuiduam porro siluam, negabant
habere rationem, cum mundi esset instituta generatio, animantique
quasi mox futuro quaereretur competens anima, illam animam, quae
tam mutis animalibus quam stirpibus et arboribus uitam daret,
esse uspiam dici a Platone, nondum natis animalibus nec uero
arboribus et ceteris quibus datura uitas foret, proptereaque
indiuiduam quidem substantiam mundi intellegibilis speciem, ad
cuius similitudinem formatus sit sensilis mundus, Platonem
cognominasse dicebant, diuiduam porro siluam.

[31] At uero hi qui ex indiuidua substantia, id est immuni ab
incorporatione anima, item alia inseparabili corporum comite, id
est stirpea, conflatum tertiae animae genus asserebant, id est
rationabile, sic assistebant sententiae propriae: primo omnium
praeposterum esse, cum de constitutione mundani corporis in
superioribus tractatum esset, finitoque eo tractatu peruentum
foret ad animae genituram quae uiuificaret sensilem mundum,
rursum ad priorem tractatum retrorsum iri, ut de silua et
corporibus mundi formaque eorum tractatus de integro fieret et a
genitura animae recederetur. Deinde frustra dici animam stirpeam
nondum esse posse, propterea quia quae uiuificatura erat animalia
nondum essent: fuisse enim semper tam animae quam corporis uim
nec deum ex his quae non erant fecisse mundum, sed ea quae erant
sine ordine ac modo ordinasse; itaque potius ea quae existebant
exornasse quam generasse quae non erant, inordinatos quippe animi
errores et agitationem fluctibus similem, intellectu assignato,
ex inordinata iactatione ad ordinem redegisse, corporis etiam
motum instabilem salubri moderataque agitatione frenasse et eidem
formam et figuram congruam et conuenientem ornatum dedisse, ut
ipse in superioribus dixit meliorem ordinatorum fortunam
inordinatis ratus. Quare cum sensili mundo conueniens anima
instituatur, ortum eius ex indiuidua una, quae mens
intellectusque est, et alia, quae per uniuersa corpora diuiditur
et scinditur, prouenire, eamque mediam inter indiuiduam et
diuiduam animas locatam, scilicet ut immunis quidem ab
incorporatione in mundo esset intellegibili semper, stirpea mutis
et item nihil sentientibus opitularetur, haec uero media, quia
necesse erat in mundo fore genus animalium quod ratione uteretur,
huic eidem generi uitam et spiritum ministraret interque duas
posita naturas, eandem diuersamque, modo eiusdem naturae
contemplaretur diuinitatem attollens aciem ad sublimia, modo ad
ima sedemque diuersae naturae uergens haec etiam iuxta opificis
scita dispensaret terrenisque impertiret prouidentiam.

[32] Deinde progrediens ultra Plato demonstrat ipsam partitionem:
«Vnam sumpsit ex uniuerso primitus portionem, post quam duplicem
eius quam sumpserat, tertiam uero sescuplam quidem secundae,
triplam uero primitus sumptae. At uero quartam sumpsit duplicem
secundae, quintam triplam tertiae. Sexta fuit assumptio partibus
septem quam prima propensior, septima sex et uiginti partibus
quam prima maior». In hac forma uirium animae tamquam e speculo
simulacrum resultat. Partitio quippe consideratio est uirium
ordinatioque ueluti membrorum actuum eius officiorumque et omnium
munerum designat congruentiam tribus hoc asserentibus praecipuis
disciplinis, geometrica arithmetica harmonica, ex quibus
geometrica uicem obtinet fundamentorum, ceterae uero
substructionis. Etenim quod nullas partes habet proptereaque sub
nullos sensus uenit, est tamen et animo cernitur, geometrae notam
appellant, lineam uero sine latitudine prolixitatem, quae in
notas suas desinit, porro eam, in qua est aliqua latitudo,
superficiem uocant, ut sit superficies nacta latitudinem
longitudo; quod uero ex tribus constat, id est longitudine
latitudine profunditate, solidum corpus cognominant.


{Fig: IMG 7}

[33] Ista ergo descriptio quae partium ex quibus anima constare
dicitur genituram seu coagmentationem deliniat, ostendit rationem
animae corporisque coniugii. Quippe corpus animalium, quod
inspiratur animae uigore, habet certe superficiem, habet etiam
soliditatem. Quae igitur cum uitali uigore penetratura erat tam
superficiem quam soliditatem, similes soliditati, similes etiam
superficiei uires habere debuit, siquidem paria paribus
congregantur. «Vnam» igitur «primitus sumpsit, inquit, ex
uniuerso portionem». Quo uniuerso? Quod ex tribus in unam speciem
redactum, sicut supra demonstrauit, essentia uidelicet et eodem
et diuerso, diuidebat. «Portionis» quoque elocutio notanda est;
non enim «partem», quippe simplicis et incorporeae rei, sed
«portionem», id est partis instar, dixit esse sublatum, quod est
geometricae illius notae simile. «Postea duplicem eius sumpsit
quam sumpserat», hoc est duo, quae subter unum posita sunt in
laeua parte formulae. «Tertio sescuplam quidem secundae, triplam
uero primitus sumptae». Merito, tria enim aduersum duo sescupli
ratione praecellunt; constant enim tria ex duobus et item uno,
quod duum dimidia pars est. «Quarto duplicem secunda», ideo quia
bis duo quattuor. «Quinto triplam tertiae», id est nouem; ter
enim tria nouem sunt. «Sexta fuit sumptio partibus septem quam
prima propensior», id est in numero octonario, qui est ultimus in
eo latere quod ex paribus numeris est ordinatum. «Septima sex et
uiginti partibus quam prima maior», hoc est uiginti septem, qui
numerus tantum ualet quantum octonarius, ut docebo. Apex ergo
numerorum singularitas sine ullis partibus, ut geometrica nota;
cuius duplum linea, sine latitudine longitudo; lineae duplum
superficies, quae est prolixitas cum latitudine; cuius duplum
cubus, corpus per longum latum profundumque diuisum, bis duo bis,
quod est octo. Eodemque modo iuxta rationem tripli in altero
latere numerorum germanitas reperitur cubusque, qui est in summa
uiginti et septem, primus est imparis numeri cubus; ter enim tria
ter conficiunt summam supra dictam. Igitur secundum rationem
continui competentis, quae est ratio geometrica, quod ualet octo
aduersum quattuor, hoc quattuor aduersum duo et duo aduersum
unum; rursus quod ualet uiginti septem numerus aduersum nouem,
hoc nouem aduersum tria et tria aduersum unum.

[34] Quaeritur hoc loco primo quidem cur in tantum produxerit
diuisionem ut septem constitueret limites, terna autem in
utrisque lateribus interualla, tam in eo quod ex duplicibus et
paribus numeris est ordinatum quam in eo quod ex triplicibus et
imparibus, deinde quos oporteat numeros imponere partibus — si
enim primam partem singularitatem semper posuerimus et deinceps
ceteras secundum descriptionem, inter hos numeros duos alios qui
compleant uniuersam interuallorum continuationem, sicut iubet
fieri, minime inueniemus —, tertio, qualis debeat esse forma
descriptionis.

[35] Quod igitur ex tribus principe loco diximus quaeri solere,
hoc primum demonstrandum erit, rationabiliter septem limites esse
digestos quibus interualla sex continentur. Erit autem probatio
auctoritatibus nixa. Etenim septem numerus laudatur a Pythagoreis
ut optimus et naturalissimus et sufficientissimus. Nam perfectus
quidem numerus est decem ideo quod a singularitate orsi usque ad
decem numerum numeramus, residua uero numeratio non tam
numeratio est quam eorundem numerorum, quibus ante usi sumus in
numerando, replicatio; undecim enim et duodecim et ceteri tales
nascuntur ex praecedentium replicatione. Quem quidem decimanum
numerum Pythagorici appellant primam quadraturam propterea quod
ex primis quattuor numeris confit, uno duobus tribus quattuor.
Symphoniae quoque ratio ex eorundem numerorum, qui decimanum
numerum complent, quasi quodam fonte demanat, siquidem ex his
epitriti et sescuplares et duplices et triplices et quadruplices
numeri sonique nascuntur: epitriti quidem, ut quattuor aduersum
tres — habent enim totum numerum trientem et eius tertiam partem,
id est unum —, sescuplares uero, ut tres aduersum duo — habent
enim tres totum numerum dualem et eius partem dimidiam, id est
unum —, duplices uero, ut sunt duo aduersus unum, triplices
porro, ut sunt tres aduersus unum, et quadruplices, ut sunt
quattuor aduersus unum. Epitritus autem in calculando idem est
qui diatessaron dicitur in canendo, sescuplaris uero idem est,
qui diapente dicitur in canendo, duplex uero qui diapason dicitur
in canendo, quadruplex qui disdiapason dicitur in canendo.

[36] Deinde alia quoque septenarii numeri proprietas consideratur
quam ceteri numeri non habent, siquidem, cum alii numeri, qui
finibus decimani numeri continentur, partim ipsi alios pariant,
partim ab aliis pariantur, partim et pariant alios et pariantur
ab aliis, solus septenarius numerus neque gignat ex se alium
numerum infra decimanum limitem neque a quoquam ipse nascatur.
Etenim duo duplicati pariunt quattuor numerum; tria nullo
duplicato nascuntur, ipsa autem duplicata pariunt senarium
numerum; quattuor numerus et paritur et parit: paritur quidem a
bis duobus, parit autem duplicatus octonarium numerum; rursum
quinque numerus a nullo nascitur bis supputato, ipse autem bis
supputatus parit decem; item sex numerus nascitur quidem ex
duplicato triente, parit autem infra decimanum limitem neminem;
octauus nascitur ex bis supputatis quattuor, ipse neminem parit;
nonus nascitur ex ter tribus, ipse autem neminem parit; decimus
nascitur ex duplicato numero quinque, ipse porro neminem parit.
Itaque omnibus partim nascentibus, partim parientibus, partim et
nascentibus et parientibus solus septenarius numerus neque ex
duplicatione alterius nascitur nec infra decimanum limitem parit
quemquam proptereaque Minerua est a ueteribus cognominatus, item
ut illa sine matre perpetuoque uirgo.

[37] Naturalis uero atque optimus habetur idcirco quia multa
eorum quae naturae lege proueniunt iuxta hunc numerum fieri
notantur. Principio septimani partus ante ceteros legitimi sunt
in generis humani fetibus, deinde quod post partum septimo mense
dentes aguntur, septimo deinceps anno mutantur. Idem quoque
secunda hebdomade pubertatem affert utrique sexui gignendique et
pariendi maturitatem. Tertia uero hebdomade ostentat se flos et
lanugo circa genas. Quarta uero hebdomade definiuntur incrementa
staturae, quinta plenam iuuenilis aetatis affert perfectionem. In
aegritudinibus quoque iuxta eundem numerum motus fieri usus
experientiaque docuit et Hippocrates cum saepe alias in plerisque
libris suis tum etiam in his euidenter quos de hebdomadibus
instituit. Dinumerantur quoque sensuum omnium qui sunt in capite
septem meatus, oculorum aurium narium atque oris. Vitalia quoque
paris numeri, lingua pulmo cor lien hepar duo renes. Vocalium
quoque litterarum numerus idem ex quibus consonantium
confragositas leuigatur. Lunae quoque crescentis et senescentis
multiformis illa transfiguratio in eodem numero notatur, siquidem
de obscura crescente lumine fit bicornis, dehinc sectilis,
dehinc dimidiato maior, dehinc plena, retrorsumque maior,
dimidiato sectilis bicornis. Quid quod in mundo septem sunt
planetes distantes a se musico modulamine, sicut ipse testatur,
cum dicit deum «sexies scidisse» diuersae naturae circulum
«septemque orbes impares» esse fabricatum, qui contrariis motibus
agitationibusque uertantur iuxta «dupli et tripli» spatia, in
quibus solem et lunam et ceteros erraticos ignes collocat.

[38] Et limitum quidem septem sic ratio praestatur, interuallorum
uero ternorum hanc dicunt esse rationem: rursus enim tria
numerus alio quodam genere habetur optimus. Primus enim et ante
omnes perfectus est habens initium finem medietatem quibus
crescunt corpora et iuxta quae corporea incrementa progrediuntur,
quippe cum interuallum unum lineam faciat, duo superficiem, tria
corpus indiuisum atque indiuiduum, quo nihil est perfectius;
tria enim haec interualla corpus absoluunt, longitudo latitudo
soliditas. Certe tria primitus dicta sunt omnia, quod de duobus
dici non potest; utrumque enim dicitur de duobus. Haec igitur
terna interualla in utroque latere descriptionis sita sex
interualla conficiunt. Et senarius numerus plenus et perfectus
merito habetur, quippe qui sit aequalis his partibus ex quibus
ipse constat; habet enim dimidietatem in tribus, habet tertiam
portionem in duobus, habet sextam in uno, quae simul atque in
unum collecta complent eundem. Denique qui ab eo quadratus
nascitur, id est triginta et sex numerus, secunda dicitur
quadratura constans ex quattuor quidem imparibus numeris, hoc est
uno tribus quinque septem, et ex aliis paribus numeris quattuor
aeque, id est duobus quattuor sex octo. Rursum quinquaginta et
quattuor numerus, qui nascitur ex triangulo supra descripto,
tertia quadratura cognominatur, quia continet quattuor quidem
limites in duplici latere, hoc est unum duos quattuor octo,
quattuor uero alios in eo latere quod ex triplicibus compositum
est, uno tribus nouem uiginti septem, communi uidelicet accepta
singularitate, quae est utriusque lateris caput ideoque
singularitas par atque impar habetur. Iure igitur septem quidem
limites constituuntur, terna uero per utrumque latus interualla
cernuntur, nam singularitas initium est numerorum paris et
imparis, proptereaque par et impar habetur et omnes in se formas
numerorum creditur continere, epipedam triangularem cubum. Quae
singula persequi longum est; sufficiat igitur demonstrasse
rationem nascentis animae, quae incorporationi erat destinata,
quod orsa a singularitate indiuidua atque incorporea re gradatim
per lineam et superficiem increuerit usque ad perfectum corpus
prolixitatis latitudinis profunditatisque interuallis
proptereaque tam subtilia quam solida penetret mundi sensilis
corpora.

[39] Nunc praestanda est ratio formae istius triangularis, in qua
sunt limites septem et sex interualla duplicis et triplicis
quantitatis. Nullam dico esse aptiorem figuram quam est haec in
qua singularitas cacumini superimposita summitatem atque arcem
obtinere consideratur, ut per eam uelut emissaculum quoddam
tamquam e sinu fontis perennis prouidae intellegentiae quasi
quidam largus amnis efflueret, ipsaque singularitas mens siue
intellegentia uel ipse deus opifex intellegatur esse. Cum enim
sit origo numerorum omnibusque ex se substantiam subministret,
rationesque eorum tam simplices quam multiplicatas ipsa
contineat, ceteris numeris incrementis imminutionibusque mutatis
atque ex propria natura recedentibus, sola inconcusso iure est
atque in statu suo perseuerat semper eadem, semper immutabilis et
singularitas semper, quem ad modum diuina omnia quae nulla
temporis progressione mutantur suntque semper impetibili
felicitate.

DE MODVLATIONE SIVE HARMONIA

[40] Deinde prosequitur Plato: «Quibus ita diuisis consequenter
complebat interualla duplicis et triplicis quantitatis, ex
uniuersitate partes secans etiamnunc et ex his interuallorum
spatia complens, quo singula interualla binis medietatibus
fulcirentur. Medietatum porro altera quota parte limitis extimi
praecellebat unum extimum limitem, tota praecellebatur ab alio
extimo limite, altera pari summa et aequali ad numerum modo
praecellebat et praecellebatur ab extimis». Vt harmonici
modulantes organa inter duos extimarum fidium limites,
grauissimae hypates et acutissimae netes, alias internectunt
medias dispari strepitu tinnituque chordas, quae mediae sunt
acutiores quidem primo limite, grauiores autem ultimo, atque ita
per accentum ad acuminis postremi sonum peruenitur, qua pererrat
digitorum et pectinis pulsus, sic deus animam mundi modulans
inducitur sex illa interualla duplicis et triplicis quantitatis
singula binis medietatibus stipans, ita ut una ex duabus medietas
potior sit minore limite tertia eius parte, maiore autem limite
inferior eadem tertia parte maioris limitis. Describenda est
itaque figura similis eius quae paulo superius exscripta est,
solis ab ea numeris distans ita ut maiores numeri contineantur
quorum interualla binarum medietatum capiant interiectionem.

[41] Quia sex numerus facit unum limitem et item duodecim
secundum efficit limitem iuxta rationem duplicis quantitatis et a
se distant, interponuntur duae medietates, una octonarii numeri,
altera nouenarii. Ergo octo numerus aduersum sex limitem
comparatus praecedit eum tertia eiusdem senarii limitis portione,
id est duobus, ipse autem praeceditur tertia portione duodecim
limitis, id est quattuor. Sic una medietas octo numeri quota
parte praecedit senarium limitem, tota praeceditur a duodecim
limite. Rursum nouem medietas altera praecedit sex limitem tribus
numeris et praeceditur a duodecim limite isdem aeque tribus, nec
immerito, octo enim aduersum sex comparata epitrito potiora
sunt; epitritum autem dicunt interuallum, quotiens numero ad
numerum comparato maior minorem totum in se continet et eius
tertiam portionem. Aeque duodecim limes aduersum nouem, unam ex
medietatibus, comparatus epitritus eius esse inuenitur; continet
enim totum nouem et eius tertiam portionem. Rursumque duum
medietatum interuallum epogdoum est; nouenarius enim numerus
totum octonarium in se continet et eius octauam portionem, id est
unum. Sic duae medietates praecellunt limites et a limitibus
praecelluntur duplici diuersaque ratione, altera partibus, altera
numeris, sicut ostensum est.


{Fig: IMG 8}

[42] Haec eadem ratio etiam in triplicibus numeris inuenitur. Sex
enim limes unus distans a decem et octo altero limite
interuallum quod interiacet triplum esse demonstrat in altero
formulae latere. Sunt hic quoque duae medietates, una in nouem,
altera in duodecim numeris. Nouem medietas aduersum sex limitem
comparata sescuplo superat, habet enim totum sex et eius dimidiam
portionem, id est tres; eadem aduersum decem et octo limitem
comparata duplo praeceditur, bis enim nouem decem et octo sunt.
Rursum alia medietas, id est duodecim, si aduersum sex limitem
comparetur, duplo praecellit, si uero aduersum alium qui maior
est, id est decem et octo, sex numeris minor inuenitur, qui sex
numeris aeque potior erat senario limite. Haec eadem ratio
inuenitur inter alios quoque duos limites dupli ratione
distantes, id est duodecim et uiginti quattuor, nam et hic
medietas sedecim duodecim limitem epitriti ratione praecedit,
uiginti quattuor quoque limes decem et octo medietatem epitriti
ratione praecellit. Et rursum uiginti quattuor limes aduersum
quadraginta et octo dupli ratione distat et medietates habet,
unam triginta et duo, aliam triginta et sex. Triginta et duo
medietas aduersum uiginti et quattuor limitem comparata facit
interuallum epitritae quantitatis, habet enim totum uiginti
quattuor et eius tertiam portionem, id est octo, quadraginta et
octo uero limes triginta et sex numeri, quae medietas est altera,
epitritus est, continet enim in se totum triginta et sex numerum
et eius tertiam portionem, id est duodecim; triginta et sex enim
et duodecim complent numerum quadraginta et octo.

[43] Haec eadem ratio inuenitur etiam in eo latere quod ex
triplicibus numeris est ordinatum. Quia igitur nouem et octo
epogdoum faciunt spatium et ex his duo limites dupli ratione
distantes, id est sex et duodecim, complentur, recte dixit
«epogdoi spatio epitritorum omnium interualla compleri». Rursum
enim decem et octo numerus aduersum decem et sex numerum epogdoi
rationem obtinet, ex quibus duabus medietatibus epogdoum spatium
habentibus duodecim limitis et uiginti quattuor aeque limitis
interuallum completur. Rursum uiginti et quattuor limitis et
quadraginta octo spatium complent duae medietates epogdoae, id
est triginta sex et triginta duo. Euidenter itaque epogdoi spatio
epitritorum interualla complentur.

[44] Deinde prosequitur: «ita ut ad perfectam cumulatamque
perfectionem deesset aliquid epitrito, tantum scilicet quantum
deest habita comparatione ducentis quadraginta tribus aduersum
ducentos quinquaginta sex». Quid est quod uult intellegi? Dicam;
sed quae ante dicenda sunt prius explicabo. Etenim quem ad modum
articulatae uocis principales sunt et maximae partes nomina et
uerba, horum autem syllabae, syllabarum litterae (quae sunt
primae uoces indiuiduae atque elementariae; ex his enim totius
orationis constituitur continentia et ad postremas easdem
litteras dissolutio peruenit orationis), ita etiam canorae uocis,
quae a Graecis emmeles dicitur et est modis numerisque
composita, principales quidem partes sunt hae quae a musicis
appellantur systemata. Haec autem ipsa constant ex <partibus quae
existunt ex> certo <con>tractu pronuntiationis quae dicuntur
diastemata, diastematum porro ipsorum partes sunt pthongi, qui a
nobis uocantur soni; hi autem soni prima sunt fundamenta cantus.
Est autem in sonis differentia iuxta chordarum intentionem,
siquidem acuti soni uehementius et citius percusso aere
excitantur, grauiores autem quotiens leniores et tardiores pulsus
erunt, et accentus quidem existunt ex nimio incitatoque pulsu,
succentus uero leni et tardiore, ex accentibus porro et
succentibus uariata ratione musicae cantilena symphonia dicitur.
Prima igitur symphonia in quattuor primis modulis inuenitur, quae
diatessaron dicitur, secunda uero, quae ex quinque primis
modulis constat, diapente cognominata est. Quibus compositis in
ordinem nascitur ea cantilena quae epogdous et diapason uocatur,
propterea epogdous, quia ueteres musici octo solis chordis
utebantur, quarum princeps erat hypate edens grauissimum sonum,
ultima uero nete acutum edens sonum; qui duo diuersi soni habent
inter se miro quodam genere concentum et consonantiam. Post uero
aucta musica est assumptis in utramque partem pluribus fidibus;
priores tamen symphoniae perseuerant in suo nomine et ex his hae,
quae addebantur, componebantur, ut diapason adiuncta sibi ea
quae diatessaron dicitur, adiuncta quoque alia diapente accepit
duplicem perfectionem proptereaque disdiapason uocatur.

[45] Hos igitur concinentes sibi inuicem sonos primus dicitur
Pythagoras notasse et intellexisse habere aliquam cum numeris
germanitatem. Itaque diatessaron cantilenam dixit eandem habere
rationem quam habet epitritus in numeris, rursum diapente
symphoniam habere rationem similem eius quantitatis quae est
sescuplaris in numeris, diapason uero uim obtinere duplicis
quantitatis. Itaque comparationem fecit huius modi ut diapason et
diatessaron symphonias tantam habere differentiam diceret,
quantam habent inter se octo et tria — octo enim et duplex est et
bis epitritus trium numeri. Rursum diapason et diapente rationem
obtinere dixit tripli, at uero disdiapason quadrupli. Tonon uero
epogdoi dixit habere rationem, hemitonium quod dicitur, a
ueteribus autem dihesis appellabatur, limma cognominauit; limma
uero est cum aliquid deest integritati. Hoc ipsum quod deest, id
est hemitonium siue limma, dixit hanc habere rationem quam habent
inter se numeri comparati, id est ducentorum quinquaginta sex
summa aduersum summam ducentorum quadraginta trium, experiendo ad
disciplinam harum rerum atque intellectum uocatus; suspendit
enim, opinor, momenta ponderum certa chordis aequalibus tam in
prolixitate quam in crassitudine et inuenit eum qui tonos dicitur
in octo esse momentis.

DE NVMERIS

[46] Ita symphonia musicae symphoniae numerorum concinere
inuenitur. Quia igitur diapason ex duabus primigenis cantilenis
diatessaron et diapente constat, ratio autem diapason quidem in
duplici quantitate posita inuenitur, diatessaron uero in
epitrito, diapente autem in sescuplo, etiam is numerus quem in
duplici quantitate diximus inueniri, constet necesse est ex
epitrito et sescuplo. Etenim octo numerus sex numeri epitritus
est, octo uero numeri duodecim numerus sescuplaris. Duodecim
igitur numerus sex numeri duplex, qui diuiditur in epitritam
rationem, duodecim aduersum nouem, et aliam sescuplarem, nouem
aduersum sex. Rursum diapente aduersum diatessaron symphoniam
praecellit uno tono, quippe diapente constat ex tribus tonis et
hemitonio, diatessaron uero ex duobus tonis et hemitonio, id est
dimidio tono. Ex quo apparet tonon in epogdoa ratione inueniri et
sescuplum modum epitrito modo potiorem esse ratione epogdoa,
siquidem ex sescuplo, ut puta nouem aduersum sex, sublato
epitrito octo aduersum sex, superest epogdous modus, id est nouem
aduersum octo. Item quia diapason symphonia in duplici modo
posita inuenitur, diatessaron autem in epitrito, quod ex his
confit, in ea ratione positum dinoscitur in qua est octo numerus
aduersum tria numerum; etenim trium epitrita sunt quattuor, horum
duplicia octo. Diapason autem et diapente in ratione tripla;
sescuplaris enim et duplex simul compositi efficiunt hunc eundem,
id est decem et octo, quippe nouem aduersum sex comparatus
sescuplaris inuenitur, cuius decem et octo numerus duplex est,
triplex uero aduersum sex comparatus. Similiter etiam ea
symphonia, quae disdiapason appellatur, rationem obtinet
quadrupli; additus enim triplex numerus epitrito numero complet
quadruplam quantitatem, et diapente symphonia addita diapason
symphoniae triplam efficit quantitatem, diatessaron uero
symphonia epitrita ratio est, ut saepe iam diximus. Ex his autem
disdiapason constat symphonia, etenim decem et octo numerus sex
numerum triplo anteit, hunc ipsum autem decem et octo numerum
epitriti ratione praecellit uiginti et quattuor numerus, uiginti
et quattuor autem numerus aduersum sex comparatus quater tantus
est. Rursumque sex numeri epitritus est octonarius numerus, huius
autem ipsius triplus est is qui in uiginti quattuor momentis
inuenitur; idem autem uiginti quattuor numerus sex numeri
quadruplus inuenitur.

[47] His igitur in hunc modum peragratis ad ordinationis ipsius
considerationem reuertamur. «Natis itaque limitibus sescuplorum
et item eorum quibus accedit pars sui tertia, quod genus a
Graecis epitritum dicitur, et item eorum quibus accedit pars sui
octaua, qui numerus epogdous ab isdem uocatur, ex his nexibus
illa prima spatia, id est epogdoi spatiis epitritorum omnia
interualla complebat». Quae sunt igitur illa prima spatia? Illa
scilicet quae continentur primitus descripta forma, quae ex
duplicibus numeris est ordinata, in qua nascuntur sescuplares et
epitriti. In hac uero quae secundo loco descripta est,
inueniuntur nasci epogdoi numeri qui toni sunt. Deinde ait
epogdoi spatiis epitrita omnia compleri, hoc est etiam illa
epitrita quae sunt in sescuplaribus numeris; nam et in his
epitrita ratio continetur, propterea quod epogdoa supputatione
maior est sescuplaris numerus epitrito numero, id est uno tono.
Eadem epitriti ratio etiam in duplici et triplici quantitate
contineatur necesse est, nec immerito. Prima enim symphonia est
haec ipsa quae appellatur diatessaron, in epitrito modo posita,
et quia epitritus non solum ex duobus epogdois constat sed etiam
ex alio quoque, aliquantulo scilicet, sicut diatessaron non ex
solis duobus tonis constat sed ex hemitonio quod ueteres limma
appellabant, huius quoque rationis tractatum habens dixit
singulorum epitritorum esse quandam portiunculam reliquam, hanc
ipsam scilicet rationem hemitonii designans, quod ait tantum esse
quantum desit ducentis quadraginta tribus aduersum ducentos
quinquaginta sex, quo minus sit plenus epogdous numerus.

[48] Quare rursum tertia est facienda descriptio quae subest, ut
non solum intellegendo sed uidendo etiam assequamur, quid sit et
quantum illud quod epitritis deest epogdoa ratione dimensis.
Sumentur itaque maiores numeri ut totius uocis densitas et omnis
quasi quaedam constipatio procedat, admittente id fieri maiorum
summarum capacitate.

DESCRIPTIO TERTIA, QVAE EST HARMONICA, IVXTA EPOGDOAM RATIONEM
MODVLANS VTRAMQVE SYMPHONIAM DIATESSARON ET DIAPENTE


{Fig: IMG 9}

[49] Quis igitur primae portionis numerus conueniet institutae
ratiocinationi? Nimirum centum nonaginta duo quem sic inuenio:
sumo eum qui ante omnes numeros ex tribus partibus constat, id
est trientem; hunc octies sibi complico: nascetur uiginti
quattuor numerus; hunc ipsum uiginti quattuor numerum octies
supputo: inuenitur is qui quaeritur numerus centum nonaginta duo,
cuius tertia pars est sexaginta quattuor, dimidia uero nonaginta
sex. Sed quia epogdoi rationem discutere instituimus, adhibeo
alium limitem distantem ab eo, duplicem eius qui est in summa,
trecentorum octoginta quattuor. Dico numerum ducentos
quinquaginta sex epitritum esse eius numeri quem constituimus
limitem summum, id est centum nonaginta duo; habet enim hunc
ipsum numerum centum nonaginta duo et tertiam partem eius,
sexaginta quattuor. Cuius limitis centum nonaginta duum epogdous
numerus est ducenti sedecim; habet enim in se totum limitem
centum nonaginta duum et eius octauam partem, uiginti quattuor.
Huius ipsius ducentorum sedecim numeri epogdous est is qui est in
summa ducentorum quadraginta trium; continet enim ducentos
sedecim et eorum partem octauam, id est uiginti septem. At uero
ducentorum quinquaginta sex, quem epitritum diximus esse centum
nonaginta duum numeri, epogdous est qui summam complet ducentorum
octoginta octo; habet enim eundem et octauam partem eius, hoc
est triginta duo. Huius ipsius numeri, qui est in ducentis
octoginta octo, epogdous numerus est trecentorum uiginti
quattuor, habens ipsum et octauam partem eius, id est triginta
sex. Rursum huius ipsius numeri trecentorum uiginti quattuor
epogdous est numerus is qui habet summam trecentorum sexaginta
quattuor semis; habet enim ipsum et eius octauam portionem,
quadraginta semis.

[50] Supersunt duae summae, una quae est in ducentis quinquaginta
sex, alia quae est in ducentis quadraginta tribus. Non possumus
dicere ducentos quinquaginta sex ducentorum quadraginta trium
epogdoum esse, non enim in numero ducentorum quinquaginta sex
numerus ducentorum quadraginta trium totus continetur et eius
octaua pars. Est etenim octaua pars ducentorum quadraginta trium
triginta et prope semis, at inter ducentos quinquaginta sex et
item ducentos quadraginta tres soli intersunt tredecim numeri;
non igitur epogdoi ratio inter hos numeros conseruari potest. Et
quoniam epogdous in numeris idem est qui est in musica tonos,
perspicuum est quantum ad complendum tonum desit, supra dictis
inter se numeris comparatis. Nec uero integrum hemitonium
conseruari potest, unde recte addidit: «ita ut ad perfectam
cumulatamque perfectionem deesset aliquid epitrito, tantum
scilicet quantum deest habita comparatione ducentis quadraginta
tribus aduersum ducentos quinquaginta sex», quae ratio inuenitur
etiam in ceteris numeris qui sunt in formula. Certe conueniens
oratio disputanti; iste enim Timaeus, qui in hoc libro tractat,
ex Pythagorae magisterio fuit, quem rationabiliter inducit Plato
domesticis et familiaribus sibi probationibus utentem docere
animae naturam congruere numeris, concinere etiam modulationibus
musicae.

[51] Nunc quoniam ex quibus constet anima mundi uirtutibus, uelut
ex partibus membrisque coagmentata isdem uirtutibus, et quem ad
modum natura eius numeris modisque conueniat palam factum est,
quod illud propositum exequens ad hunc tractatum descenderit
Plato manifestandum est, ut rationabili ductu ad destinatum
operis effectum ratione ac uia peruenerimus. Vult igitur animam
sensibilis mundi tamquam permissa usurpandi licentia nasci,
cognitricem tamen rerum omnium quae sunt tam intellegibiles quam
sensiles. Est porro Pythagoricum dogma «similia non nisi a
similibus suis comprehendi». Quod etiam Empedocles sequens ait in
suis uersibus:



     Terram terreno comprehendimus, aethera flammis,
     humorem liquido, nostro spirabile flatu,
     pacem tranquillo, litem quoque litigioso.
     


Haec quippe constituebat elementa et initia uniuersitatis, ex
quibus animae quoque censebat constare substantiam proptereaque
penes eam omnium rerum esse plenam scientiam simili suo
similitudinem habentia comprehendentem.

[52] Atque ipse etiam Plato hoc ipsum asserens animam ex omnibus
initiis conflat, ut et ipsorum initiorum et quae initia sequuntur
et prorsus omnium rerum existentium scia esset ac de omnibus
iudicaret. Denique postquam commiscuit eam ex his uirtutibus, ex
quibus componendam putauit et compositam diuisit in partes iuxta
quasdam geometricas et arithmeticas et musicas rationes, hoc
addidit: «Tunc hanc ipsam unamque eius seriem secuit in longum et
ex una duas fecit easque mediam mediae in speciem chi Graecae
litterae coartauit curuauitque in orbes, quoad coirent inter se
capita, orbemque orbi sic inseruit ut alter eorum aduerso, alter
obliquo circuitu rotarentur». Hoc etiam addidit quibusdam
interpositis: «Itaque ut ex eiusdem diuersique natura cum
essentia mixtis coagmentata indigete motu et orbiculata
circuitione in se ipsam reuertens cum aliquam uel dissipabilem
substantiam offenderit uel indiuiduam, facile recognoscit quid
sit eiusdem indiuiduaeque, quid item diuersae dissolubilisque
naturae causasque omnium quae proueniunt uidet et ex his quae
accidunt quae sint futura metitur».

[53] Ex quo perspicuum est, cum sint antiquissima initia rerum
essentia siue substantia et haec duplex, altera indiuidua,
diuidua altera, naturaeque gemina diuersitas longe uetustissima,
conflatam animam ex utraque substantia, eademque et item diuersa
natura, constare ex omnibus originibus ideoque naturam eius
numerorum naturae maxime conuenire, quos constet antiquiores esse
etiam ipsis geometricae formis, quae in aliquo numero
inueniantur necesse est, ut trium et quattuor et item plurium
laterum figurae, rursum quae uocantur hexahedra et octahedra;
haec quippe sine numeris esse non possunt, numeros uero sine his
formis esse nihil impedit. Sic igitur antiquissima numerorum
natio esse inuenitur omnibus rationibus. Ipsorum porro numerorum
initia et principia sunt singularitas et item duitas, siquidem
has duas ceterorum numerorum origines esse constat. Qua ratione
concluditur animam ex duplici concretam substantia geminaque
natura numerorum potentiae concinentem uiuificantemque caelestia
corpora animaliaque, in quibus sit ratio et disciplina, habere
omnium rerum conscientiam ex quarum potentiis ipsa constet.

[54] Haec est illa rationabilis mundi anima quae, gemina <natura
praedita>, iuxta meliorem naturam <mundi auctorem contemplatur
magna> ueneratione, <et iuxta inferiorem naturam> tutelam praebet
inferioribus, diuinis dispositionibus obsequens, prouidentiam
natiuis impertiens, aeternorum similitudine propter cognationem
beata, dissolubilium rerum auxiliatrix et patrona. Cuius in
consulendo ratiocinandoque uirtutis in moribus hominis apparent
insignia, qui cultor eximius dei diligentiam mansuetis impertit
animalibus, isdem quippe uirtutibus animae quibus sensilis mundus
fouetur, quando ad ceteros uitales uigores, qui sunt communes
hominibus et bestiis, stirpibus etiam, id est crescendi mouendi
semet appetendique et imaginandi, accedens ratio propriam hominis
animam perficit, ut non solum uitae compos sit, sed etiam bene
uiuendi non desit optio; atque ita naturalis et rationabilis item
animae contubernio uita hominum temperatur.

[55] Quod quidem uerum esse testatur eminens quaedam doctrina
sectae sanctioris et in comprehensione diuinae rei prudentioris,
quae perhibet deum absoluto illustratoque sensili mundo genus
hominum instituentem corpus quidem eius parte humi sumpta iuxta
hanc effigiem aedificasse formasseque, uitam uero eidem ex
conuexis accersisse caelestibus postque intimis eius
inspirationem proprio flatu intimasse, inspirationem hanc dei
consilium animae rationemque significans. Et ratio dei deus est
humanis rebus consulens, quae causa est hominibus bene beateque
uiuendi, si non concessum sibi munus summo a deo neglegant. Ac de
anima quidem mundi ex duabus essentiis, eiusdemque et item
diuersae naturae concretione, conflata deque diuisione eius,
iuxta rationes harmonicam arithmeticam geometricam facta, quoue
modo natura eius numeris sonisque conueniat, satis dictum.

DE STELLIS RATIS ET ERRANTIBVS

[56] Nunc quem ad modum animae sectio sectioni caelestium
membrorum inflexionique conueniat circulorum, quorum motibus
concurrat animae conuersio, prosequemur. Artificialiter quippe
satis agit ut ostendat animam, pari qua caelestia ratione
institutam, facile cognationem suam recognoscere uel, quia dogma
eius huius modi est, uniuersi motus initium penes id esse quod ex
se ipso mouetur; nec est quicquam nisi anima quod ex se mouetur,
unde perspicuum est eandem fore mundi quoque motus originem et
causam. Fertur porro mundus in gyrum; prius igitur animae motus
gyris circuit <et> anfractibus, ut omne caelestis conuexi
corporeum isdem orbitis circumferatur. Quod autem ex semet ipsa
moueatur anima declarat idem, cum differentiam faciens opinionum
et scientiae dicit haec: «Vt igitur ex eiusdem et diuersi natura
cum essentia mixtis coagmentata indigete motu et orbiculata
circumfertur agitatione in se ipsam reuertens, cum aliquam uel
dissipabilem substantiam offenderit uel indiuiduam, facile
recognoscit quid sit eiusdem indiuiduaeque, quid item diuersae
dissolubilisque naturae causasque omnium quae proueniunt uidet et
ex his quae accidunt quae sint futura metitur; motusque eius
rationabilis sine uoce, sine sono, cum quid sensile spectat
circulusque diuersi generis sine errore fertur ueridico sensu et
certa nuntiante cunctae animae, rectae opiniones et dignae
credulitate nascuntur. Porro cum indiuiduum genus semperque idem
conspexerit, ea quae sunt motu intimo fideliter nuntiante,
intellectus et scientia conualescunt. Quae quidem omnia in anima
fieri eidemque insigniri palam est».

[57] Hoc idem aliquanto apertius significat in Phaedro dicens
ita: «Omnis anima immortalis, quia quod semper mouetur semper in
uita est; at uero quod aliud mouet aliunde sumpta uirtute motus,
pausam mouendi patiens, pausam quoque uiuendi patiatur necesse
est. Solum ergo quod se ipsum mouet, ut quod numquam motum suum
deserat, numquam mouere se desinit; quin ceteris etiam quae motum
ex natura sua non habent, fons et initium motus fit. Initium
porro sine ortu, quando quae gignuntur ex initio creantur, ipsum
porro ex nullo initio; nam si ex aliquo initium, non erit
initium, quando cuncta quae gignuntur ex initio sint oportet. Et
quia caret generatione, caret etiam morte; quippe initio sepulto
neque ipsum ex aliquo reparabitur nec quicquam ex eo; nimirum
enim ex initio cuncta quae sunt in generatione subsistunt. Sic
ergo motus quidem initium quod intimo et genuino motu mouetur;
hoc porro nec nasci nec emori fas est, aut uero omne caelum
omnemque genituram labefactatam consistere, nec ullum remedium
fore quo demum quae moueri conseruationis rerum exigat causa
recreentur. Quare ostensa immortalitate eius quod ex se mouetur
animae mentisque immortalitas reuelata est. Omne enim corpus,
quod quidem habet intra se motiuum uigorem, cum anima est, quod
uero extra, sine anima, siquidem haec animae natura sit. Quod cum
ita sit, apparet animam solam fore quae ex se ipsa moueatur
proptereaque positam extra ortus interitusque necessitatem».

[58] «Hanc igitur», inquit, «constitutionem deus tamquam seriem
in longum scidit et ex una duas fecit easque mediam mediae in
speciem chi Graecae litterae coartauit curuauitque in orbes,
quoad coirent inter se capita, orbemque orbi sic inseruit ut
alter aduerso, alter obliquo circuitu rotarentur, et exterioris
quidem circuli motum eundem, quod erat eiusdem naturae
consanguineus, cognominauit, interioris autem diuersum; et
exteriorem quidem circulum, quem eundem cognominatum esse
diximus, a regione dextra per sinistrum latus usque ad dextrum
inflexit, diuersum uero per diametrum in sinistrum latus eidem et
simili illi circumactioni uirtute pontificioque rotatus dato.
Vnam quippe, ut erat, eam et indiuisam reliquit, interiorem uero
scidit sexies septemque impares orbes fabricatus est iuxta dupli
et tripli spatia orbesque ipsos contraria ferri iussit
agitatione, ex quibus septem tres quidem pari uelocitate,
quattuor uero et sibimet ipsis et ad comparationem ceterorum
dispari dissimilique sed cum ratione motu».

[59] Rursum quo etiam expertibus astronomiae assecutio tradatur
aliquatenus, ea quae ad praesentem tractatum pertinent breuiter
dilucideque, prout natura eorum est, explicabuntur. Ait Plato
mundi formam rotundam esse et globosam, terram item globosam in
medietate mundi sitam eamque puncti quidem instar obtinere, quod
ad positionem pertinet, quod uero ad exiguitatem, notae cum
uniuersae rei magnitudine comparatam; sed, opinor, dixisse hoc
eum non sufficit, nisi hoc ita esse euidentibus ostendatur
rationibus. Quatenus igitur est mundi forma teres et globosa?
Principio caelestium ignium ortus uelut emergentium ex imo
peragrationesque cum certis exaltationibus et deinceps
descensionibus usque ad occasum submersionem, eorumque rursum
ipsorum ortus ex eodem loco et item occasus in occiduum mare,
testantur ambire se diebus ac noctibus caeli extimam superficiem.
Dehinc quod ex qualibet regione terrae dimidia et in summitate
posita mundi pars uideatur a nobis, inferior uero non uideatur
nisi dierum et noctium uicibus et successione superior reddita,
obiecta et uisui nostro obsistente terra. Tum quod ex omni uisu
omnes lineae undique uersum porrectae usque ad extimos ambitus
caeli aequales uideantur, similiter ut circuli, cuius a puncto
radii peruenientes usque ad extimam circumactionem aequali
mensura sunt. Praeterea quod signifer circulus obliqua uertigine
leuans in ortum signa certa ex aduerso consistentia diametroque
distantia signa alia signis orientibus condat et premat in
occasum, item ut in rotae uertigine, cuius cum certa pars
ascendat, descendit eius aduersa, quod in alia forma nisi in sola
rotunditate non prouenit.

[60] Sphaerae autem similitudo in effigie terrae multimode
comprehenditur, uel quod non isdem momentis temporum dies ubique
illucescit noxque succedens umbras facit, sed tam ortus quam
occasus in eois quidem citius fiunt, in occiduis uero regionibus
tardius, ut perspicuum sit esse aliquam elatiorem eminentiam
inter utramque caeli plagam quae obiecta, priusquam sol fiat
excelsior, teneat noctis umbras, uel quod lunae defectus idem
ubique eodemque momento accidens diuersis temporibus notatur,
orienti quidem uicinis regionibus tardius, ceteris uero pro
locorum diuersitate propter anfractus metasque et naturales
eminentias terrae non isdem ubique curriculis illustrante sole
terrae plagas, ideoque luci eius e diuerso terrenis umbris
etiamnunc obstantibus et a lunae illustratione prohibentibus, cum
lunae labor nocturna tempestate fiat. Quid quod globositas
terrae liquido apparet inter aquiloni septentrionique et item
austro meridieique subiecta, cum ex utraque regione huc atque
illuc nocturnis itineribus commeantes incognitas sibi stellas
spectant cum admiratione nouitatis, cum sit euidens non regionum
stellas esse proprias, sed homines impediri quo minus omnes
uideant sciantque terrae molibus atque exaggerationibus uisui
obiectis. Ex quo concluditur terram sphaerae globo similem esse,
cuius ex omnibus regionibus crescere in molem superficies
comprehendatur.

[61] Idem hoc etiam naturaliter intellegi et comprehendi potest,
siquidem omnia quae in aliquo sunt pondere undique et ex qualibet
parte directo tenore descendentia ad unum punctum medietatis
commeent, omnia descensusque rigidi tractus faciant in modum et
speciem linearum a latiore exordio profectarum et angustiore
semper tramite usque ad puncti sedem peruenientium, eandem puncti
sedem aequalibus undique circumsistentibus angulis, quae est
imago rotunditatis. Porro quod omnia in qualicumque pondere
festinent ad medium sic probatur, quod etiam ui extrinsecus
adhibita sibi pleraque pondera, ubi primum uis recesserit,
secundum naturam prona in terram ferantur, ut in iaculorum
tormentis quae, quamdiu uiget pulsus, suspensa uolitare et secare
auram uidentur; ubi porro uis illa quae impellebat defecerit,
conuerso mucrone descendunt ad terram, quae medietas mundi est,
festinantia.

[62] Maris etiam et totius aquae, cum est in tranquillitate
stabili, forma et species apparet globosa. Quae enim stantes in
litore uidemus ultra fretum, ut arborem turrimue aut etiam in
eodem freto nauim, haec iacentes exaequata facie uisuque cum
dorso et superficie maris, aut omnino non uidemus, aut multo
certe minora quam prius uidebantur, obsistente uidelicet
contemplantibus marina incuruitate. Atque etiam in nauigando
saepe numero, cum de naui terra nondum uideretur, ascensa arbore
uidere nautae, scilicet ut praetexto oppositae molis emenso
libero iam ex altiore despectu subiecta undique considerentur.
Artificialiter quoque considerantes inuenimus aquae placidae et
quiescentis globositatem, siquidem natura tributum sit ut ex
superioribus locis humor in depressiora defluat; sunt porro
celsiora quidem ea quae a puncto terrae plurimum distant,
humiliora uero quae minimum. Quare si ponamus aquae superficiem
planam et in directa linea positam, ut est ΑΒΓ, dehinc a puncto
terrae, ut puta Κ, sursum uersum ducatur linea ΚΒ, coniungantur
autem extimae superficiei partes duabus lineis his, ΚΑ et ΚΓ,
maiores erunt utraeque hae lineae ΚΒ lineae comparatae; quam si
exaequare uoluerimus, perueniet incrementum usque ad ΒΗ et erit
uera superficies in ΑΗΓ. Itaque ex superioribus partibus, tam Α
quam Γ, fluet aqua in humiliorem Β usque eo quoad completo uase a
fundo Κ contegatur incremento aquae etiam Β et perueniatur usque
ad Η, quo aequabiliter se per omnia membra fundat aqua cum
ambitu cumuli; ex quo perspicuum est marinam quoque et totius
aquae superficiem globosam esse, siquidem una eademque sit ratio
uniuersitatis et partium.


{Fig: IMG 10}

[63] Quod si quis ad cacumina montium prolixitatemque et saxosam
asperitatem aspiciens similem dicet esse ad tornum leuigatae
pilae deformitatem asperiorum montium, non recte sentit; non enim
nos terram globum esse dicimus sed globosam, nec pilam sed
similem pilae. Certe totius terrae magnitudinem animo
rationabiliter concipientes ueritatem non uisu et sensibus
inuestigamus, sed ad rationis intellegentiaeque remedia potius
examinationemque deducimus.

[64] Nunc iam quo pacto mediam mundi sedem obtineat
considerabitur. Opinor, si media non est atque a medietatis
rigore deflectit, non ex omni et qualibet sui parte dimidietatem
caeli supra se, dimidietatem uero alteram infra se habebit, nec
lineas porrectas ex qualibet nota et usque ad extremum ambitum
mundi peruenientes aequales inuicem et aequalia spatia linearum
non esse nullus docet; minime ergo a medietate deflectit. Quod
uero cum amplitudine uniuersae rei comparata notae obtineat
modum, declaratur acie uerutorum, qui gnomones appellantur a
mechanicis, ad faciendam solariis umbram qua declarantur horae;
quippe mechanici horologia instituentes per omnes prouincias
omnesque etiam plagas habitabiles sumunt sibi promisce atque
indifferenter horum ipsorum gnomonum mucrones pro puncto et
medietate solstitialis pilae, nec errant. Ergo si est una uera et
certa medietas solstitialis pilae, omnes autem notae atque omnia
puncta ex omni regione terrarum assequuntur ueram istam solis
medietatem, perspicuum est quod omnis terra puncti uicem habeat
aduersum solis globum comparata. Sed de forma quidem totius
mundi, terrae etiam, hoc amplius de eiusdem media positione,
comparatione quoque aduersum uniuersi corporis immensitatem,
hactenus dictum.

[65] Sed enim caelite sphaera uertente semet circa fixos et
manentes semper polos continuantemque eosdem polos axem, cui
adhaeret medio media tellus, comitatur uertiginem caelitis
sphaerae stellarum omnium populus et promisce signa caelestia
gyris aequabiliter ex propria conuersione distantibus depingentia
circulos aduersos atque obuios axi. Quorum multitudo uincit
dinumerationem; pauci tamen nobili celebres appellatione, quos
scire utile est ad spectaculum caelestis choreae. Vnus, qui
excelso cognitoque nobis et perspicuo polo uicinus est,
septentrionalis appellatur ob constellatum sibi sidus
septentrionis; alter aduersus aequalis huic iuxta submersum
latentemque semper polum ipse etiam latens, antarcticus; medius
et maximus omnium bis diuidens sphaeram aequidialis, quem
{€isemerinon€} appellant, propterea quod subiectis sibi
regionibus terrae noctes omnes diebus omnibus aequales exhibet,
nihiloque minus in aliis quoque minime subiectis sibi regionibus,
quae solis ortus et occasus uident, cum idem sol ad hunc se
applicuerit circulum, pares horas diei noctisque metitur.

[66] Inter hunc porro et arctoos hac atque illac duo tropici,
aestiuus et brumalis, hic e regione nostra uicinus aquiloni,
brumalis austro propinquus. Per quos obliquus curuatur signifer,
et ipse maximus circulus, contingens tropicos singulis signis,
aestiuum quidem Cancro, brumalem autem Capricorno; idemque
aequidialem bis secat circulum et ipse ab eo totiens secatur per
Chelas et Arietem, sub quem luna et sol feruntur ceterique ignes
qui uocantur planetes, Phaenon idemque Saturni et Phaethon Iouis,
Pyrois quoque Martius, item Lucifer Veneris, qui alio quoque
censetur Hesperus nomine, praeterea Stilbon, Mercuriale sidus.
Dicitur etiam circulus finalis, quem noster uisus imaginatur,
horizon Graeco nomine, limitans mundum diuidensque in duas partes
iuxta hominum uisum, quando obiectu terrae solum id
hemisphaerium quod superne fuerit uidetur, alterum interim latet
sub australi polo quem, ut ait poeta,

     Sub pedibus Styx atra uidet Manesque profundi,
magnus et ipse et maximos secans gemina sectione aequidialem
atque zodiacum; unde fit ut signorum diametro a se distantium
alterum quidem in ortu, alterum appareat in occasu. Hunc autem
ipsum bifariam diuidit meridialis, qui {€meshemerinos€} dicitur,
maximus hic quoque per ambos curuatus polos, sed qui rectus
intellegatur aduersum finalem, quem urget; meridialis appellatur,
quia medio die per eum sol excelso itineris elatior terram
directo despicit nutu.

[67] Sed aequidialis quidem et qui latera eius circumsistunt tam
magnitudine quam positione fixi confirmatique, zodiacus autem
magnitudine quidem fixus et firmo cardine, positione etiam iuxta
caelum rata, iuxta nos tamen praeponderat pro obliquitate, uarie
nutans aliterque nobis atque aliter insistens. Meridialis quoque
et item finalis, quod ad magnitudinem spectat, uigorati sunt,
quippe maximi, sed positione nutant per diuersas terrae plagas
his et item aliis se applicantes. At uero uicini polis, id est
septentrionalis et huic diuersus antarcticus, neque magnitudine
neque positione solidati sunt, sed pro differentia regionum
aquilentanae itemque australis apud quosdam maiores, apud alios
minores putantur. Contra meditullium tamen terrae, id est ubi sub
meridialem circulum zona se porrigit exusta ardore flammanti
proptereaque inhabitabilis, <uterque inuisibilis> est utrisque
polis illic uisibilibus et perspicuis, per quos limes it partes
mundi determinans.

DESCRIPTIO APLANOS


{Fig: IMG 11}

[68] Etiam illud addendum ceteros circulos id ipsum esse circulos
iuxta definitionem quae docet circulum esse planam figuram quam
una linea circumducta contineat, itaque singulos singulis lineis
circumductis contineri, signiferum uero ex multis constare in
speciem circuli tympanorum, in cuius latitudine signorum
adumbrantur figurae. Secat porro latitudinem eius circulus qui
inter signa medius appellatur, existens maximus, contingens
utrumque tropicum et aequidialem bis secans. Reliqui extimi duo
signiferae latitudinis circuli huius ipsius, qui inter signa
medius uocatur, breuiores sunt.

[69] Igitur fixae quidem stellae nec errantes et item poli cum
maxima cunctaque amplexu proprio continente sphaera, quae
{€aplanes€} uocatur, circumferuntur una simplicique circa illam
agitatione adhaerentes ei quaque circumegerit circumactae, unam
et eandem semper positionem obtinentes ordinemque immutabili
tenore seruantes neque umquam uel in conformatione uel in ortu
uel in quantitate uel etiam in colore admittentes ullam
mutationem. Sol uero et luna et ceteri quinque, id est planetes,
una quidem maioris globi conuersione rapiuntur ab oriente in
occidentem per dies singulos item ut illae ratae atque
inerrabiles stellae; uarias tamen alias agitationes facere
uidentur, cum uel in praetereuntis signi locum migrant tamquam
uniuersi globi motui contrarios motus agentes, uel cum ab
aquilentanis ad australia et contra latiore deflexione oberrant
atque ab aestiuo ad brumalem tropicum et inde demum ad aestiuum
reuertuntur, cuius quidem causa esse signiferi orbis latitudo
aestimatur. Atque etiam in ipsius zodiaci latitudine obliqua modo
ad aquilonem, modo ad austrum uertentes cum quidem aquiloni se
applicant, elatiores, cum uero austro, humiles cognominantur,
idque ipsum non omnes peraeque, sed alii magis, quidam minus.
Videtur etiam non nulla intuentibus in quantitate diuersitas,
siquidem e longinquo minores, de proximo, cum ad ima uergunt,
maiores uideantur necesse est. Proptereaque etiam in motu non
aequa uelocitas, quod aequa signorum dimensa non aequis uideantur
conficere temporibus, sed citius quidem tunc cum ex proximitate
maiores apparent, tardius uero cum longius a terra remoti minores
uidentur.

[70] Euagatio tamen in latum, quae fit in zodiaco, non aequa est
omnium, quippe solis minor quam ceterorum ignium; tota enim
euagatio sub unius portionis aestimationem uenit. Lunae uero et
Luciferi iuxta opinionem ueterum uirorum longe maior ad duodecim
fere portiones, Mercurii fere ad octo partes, Pyrois et
Phaethontis ad quinque, Saturni ad tres portiones. Obeunt porro
signiferi orbis circulos in longum, id est qua finis exordiique
confinium est; luna quidem dierum et noctium spatiis XXVII et
tertia parte diurni nocturnique spatii dimetitur, sol item anno,
id est CCCLXV diebus et propemodum quarta diurni et nocturni
spatii, Lucifer et Stilbon imparibus quidem gressibus, isdem
tamen paene temporibus quibus sol cursus conficiunt, modo
incitato uolatu comprehendentes eum, modo pigro tractu demum ab
eodem comprehensi, Pyrois paene biennio, Phaethon prope annis
duodecim, Phaenon triginta annis modico minus; proptereaque solis
peragrationibus effulsionibusque et obscurationibus, quas ortus
et occasus uocamus, minime concurrunt. Quippe luna quidem post
conuentum coitumque solis, quia prior conuenit ad destinatum,
prior uesperi semper apparens et exoriens, matutina conditur in
occasum. Contra Phaenon et Phaethon et Pyrois, quia tardius quam
sol signorum spatia peragunt, tamquam ab eo comprehensi et
praeteriti semper uespere occidentes exoriuntur matutinae lucis
auspicio. Lucifer porro et Stilbon concurrentes soli iuxtaque eum
plerumque comitantes, comprehendentes etiam et ab eo inuicem
comprehensi si quidem uespere orientur, condentur in aliam
uesperam, si matutino illucescent, in aliud mane mergentur.
Etenim ceteris erraticis stellis a sole longo interuallo
recedentibus, ut plerumque diametro distent, Stilbon et Lucifer
circa solem semper uidentur, Stilbon quidem uiginti momentis non
amplius, id est duabus unius signi partibus uel ad aquilonem uel
non numquam ad austrum propensior, Veneris uero prope
quinquaginta momentis ad orientem occidentemque discedens.

[71] Ortus autem uarie dicitur, proprie quidem prima stellarum et
solis effulsio et ultra finalem circulum elatio, promisce uero
primus splendor inuehentis solis diem — hunc poetae iubar et
interdum auroram cognominant —, tertia quae appellatur
{€acronychos€}, cum sole occidente astrum diametro distans in
parte orientis uidetur. Similiter occasus proprie quidem primus
descensus infra circulum limitantem, aliter tamen etiam prima
stellae alicuius obscuratio sole obumbrante, tertia acronychos,
cum sole oriente diametro distans mergitur stella. Ortuum uero et
occasuum quorum sol auctor est, hoc est effulsionum et
occultationum, quidam matutini, quidam uespertini sunt. Matutinus
ortus dicitur quotiens solis splendore praeuento stella quaepiam
ante ortum eius apparet, ut Canicula, uespertinus cum post
occasum solis primitus exoriens astrum uidetur, ut lunam nouam
dicimus exoriri. Similiter occasus matutinus quidem quotiens
stella, quae pridie ante solem orta erat, proximante sibi sole
splendore eius obumbrata obscuratur et latet, ut lunam uidemus,
uespertinus uero cum in occasu positam stellam aliquam sol
consecutus primam eam corusco splendore condit.

[72] Positionem uero atque ordinem collocationis globorum uel
etiam orbium quibus collocati feruntur planetes quidam ex
Pythagoreis hanc esse dixerunt: citimum quidem terrae praecipue
esse lunae globum, post quem Mercurii secundo loco, supra quos
Luciferi superque eum solis, ultra quos globum Martium, ulterius
Iouium, ultimum uero et uicinum aplani stellisque adhaerentibus
ei Saturnium sidus, scilicet ut inter planetas sol medius locatus
cordis, immo uitalium omnium praestantiam obtinere intellegatur.
Consentit his Alexander Milesius ita dicens:



     Sortitos celsis replicant anfractibus orbes:
     uicinum terris circumuolat aurea luna,
     quam super inuehitur Cyllenius. Alma superne
     nectareum ridens late splendet Cytherea.
     Quadriiugis inuectus equis sol igneus ambit
     Quartus et aethereas metas; quem deinde superne
     despicit Armipotens. Sextus Phaethontius ardor
     suspicit excelsum brumali frigore sidus.
     Plectricanae citharae septem discriminibus quos
     assimilans genitor concordi examine iunxit.
     


[73] Pythagoreum dogma est ratione harmonica constare mundum
caelestiaque distantia congruis et consonis sibi inuicem
interuallis impetu nimio et uelocitate raptatus edere sonos
musicos. Quem secutus Eratosthenes motu quidem stellarum sonos
musicos edi consentit, sed ordinem collocationis non eundem esse
dicit. Statim quippe post lunam secundam altitudinem a terra soli
dat memorans fabulose Mercurium commenta recens a se lyra, cum
caelum ascenderet, primitus transeuntem per ea quae motu planetum
ad organicum modum personabant, a se inuentae lyrae similem
miratum quod imago a se inuenti operis in caelo quoque
reperiretur stellarum collocatione, quae causa esset concinentiae
recensere. Primum se a terra transmisisse lunae globum, post
quem superasse solis, dehinc Mercurii Stilbontis et ceterorum cum
aplani summa et excelsa. Mathematici tamen neque hanc neque unam
omnes ordinationem stellarum errantium ponunt, sed solem quidem
post lunam, ultra hunc autem quidam Mercurium, quidam alium
aliquem ex residuis collocant. Plato etiam in hoc ipso {€Timaeo€}
primam altitudinem a terra usque ad lunarem circulum, secundam
usque ad solem liquido dimensus est, etiam in {€Politia€} non
ordinationem modo commemorans planetum, sed singulorum
magnitudines uelocitates, etiam colores, hoc est splendores ac
serenitates, notans, axem caelitem fuso circulosque axem
ambientes tam extimos et uicinos polis quam medios tres
uerticulis comparans.


{Fig: IMG 12}

[74] Superest ut tractatui qui est habitus de stellis errantibus
illud addatur, quasdam earum sequaces esse, quas appellant
{€hypolipticas€} mathematici, ut sol et luna sunt — hi quippe
ignes numquam ad praecedentia signa transitum faciunt, sed ad ea
semper quae sequuntur, proptereaque nec subsistunt in motu nec
regradantur umquam —, alias uero stellas nonnumquam praeire
nonnumquam deseri, ut ceterae; quae interdum stare, interdum
redire pro spisso motu uidentur. Est quippe sequacitas uisum
imaginatioque stellae uelut ad sequentia signa pergentis atque ad
orientem transeuntis, ut a Cancro ad Leonem. Statio uero uisum
et imaginatio stellae diu manentis in eodem loco iuxta aliam
fixam stellam nec errantem. Porro regradatio uisum et imaginatio
stellae propter stationem, quasi ad contrarium iter prioris
itineris prouectio. Quae omnia ita fieri nobis uidentur sed
reapse non ita fiunt ut uidentur; causa uero erroris in
contemplando ea est quod, cum per proprios orbes ferantur seu
globos idem planetes infraque aplanis orbis excelsa, nobis e
regione terrae uidentibus, obiectu aerei corporis impediente
aspectum, zodiacum exteriorem orbem peragrare uideantur.
Faciendum ergo ut expositis demonstratisque errorum causis falsa
opinio conquiescat.

[75] Est igitur totius mundi talis constitutio ex corporibus
materiisque integris, prouidentiae gubernaculis ad motum
aeternitati conuenientem , motuique proprio similem formam
praeferens globeam; uerum ad dinumerationem conuersionesque
temporum immutationesque et diuersitatem terrenorum stellarum
errantium uarius motus, necessarius omnibus qui nunc accidunt,
prouentibus auctoritatem dedit. Quippe simplex atque uniformis
aplanis, utpote eiusdem naturae, rata atque eadem semper
conuersio aequalis et ordinata, errantium uero orbiculata quidem
et ipsa, sed neque aequalis et inordinata uariaque, nec una sed
multiformis.

[76] At uero sub luna usque ad nos omne genus motuum, omne etiam
mutationum, prorsus ut est in uetere uersu [Naeuii]:

     <N>ex ubi uis rabies furiarum examina mille.
Namque generatio et item mors in isto loco, incrementa quoque et
imminutiones et omnifaria commutatio transitioque ex locis ad
loca; quae cunctae passiones originem trahunt ex motu planetum.
Quod tamen hac ratione hactenus dicitur ne quis putet illa
aeterna et beata generatorum et occiduorum causa sic disposita,
quin potius illa quidem habere congruum felicitati suae cursum,
haec uero ex accidenti quodam et aliquatenus consentienti cum
illis consortio imitari, quoad possunt, diuinam felicitatem. Vt
enim uniuersae rei motus similis esset semperque in orbem
rotaretur ipsa haec agitatio, [uita] actus atque operatio mundi
existens et uita diuina, necesse fuit terram mediam manere, circa
quam quae per medium ferrentur irent, terra porro manente, ignem
diuersam regionem capessere leuem altiuagam, quae materiam
sequebatur; hisque late distantibus, ratio poscebat ceteras
quoque aeris et item aquae materias inseri medias continuandi
totius corporis causa. His porro ad unam ueluti seriem
continuatis demum erat necesse fore aliquam ex alio ad aliud
elementum transfusionem, cum eorum silua sit utrobique mutabilis,
ipsarum autem materiarum uis et natura contraria.

[77] Causa itaque mutationum ex uario motu planetum, nam si una
eademque esset perinde ut fixarum stellarum circumuectio, unum
semper eundemque modum obseruantibus omnibus stellis, ne ista
quidem ulla proueniret diuersitas. At nunc conuersiones et
aequinoctia processusque et regradationes per latitudinem perque
altum maxime quidem solis et lunae, tum ceterorum quoque siderum,
uices temporum mutant et omnem istam important commutationem
atque inconstantiam. Quae quidem inconstantia non ita ut nobis
uidetur prouenit; nulla enim in diuinis actibus inconstantia, sed
ut ita uideatur fit ex eo quod illis positis et immobiliter
adhaerentibus propriis circulis per quos feruntur aequali semper
ordinatoque gressu, noster uisus ferri ea per altiora conuexa
signiferi orbis imaginetur ex ordinatione rati et aequabilis
motus, nascente motu praepostero iuxta uisum hominum.
Consequenter, est enim aequalis quidem motus qui aequalia spatia
aequalibus curriculis temporum conficit sine pigritia uel
incitatione, ordinatus uero in quo neque resistitur nec retrorsum
reditur, sed ad proxima quaeque moderato incessu peruenitur.
Videntur tamen nobis omnes quidem planetes non aequali motu,
quidam tamen inordinata quoque agitatione ferri.

[78] Quam igitur causam dicemus huius erroris praesumptionisque?
Supra memoratam a Pythagora intellectam quod, cum in globis suis
consistentes ferantur, per zodiacum ferri languente uisus acie
putentur. Id adeo in aliquo ex errantibus, immo in eo per quem
uidentur omnia, sole consideretur. Sit enim zodiacus circulus per
ΑΒΓΔ notas circumactus; cuius et uniuersi mundi in medietate
posita, iuxta quam stipatam manere dicimus terram, littera sit Θ,
per quam lineae duae dirigantur bis secantes circulum in
aequalia dimensa quattuor hae ΑΓ et ΒΔ, diametros utraque,
intellegaturque Α in exordio Arietis locatum, Β in exordio
Cancri, item Γ in regione Librae, Δ Capricorni. Ergo sol accedens
ad Α facere uidetur aequinoctium uernum, ad Β autem aestiuam
conuersionem, item ad Γ autumnale aequinoctium, ad Δ hiemalem
conuersionem. Aequales ergo partes mundi quattuor has ΑΒ, ΒΓ, ΓΔ,
ΔΑ iniquis et imparibus temporibus uidetur circumire, siquidem
ex aequinoctio uerno usque ad aestiuam conuersionem spatium caeli
quod interiacet nonaginta fere et quattuor semis diebus et
noctibus conficit, ex conuersione uero aestiua usque ad autumnale
aequinoctium nonaginta et duobus semis diebus et noctibus
peruenit, ab autumnali porro aequinoctio pergens ad brumalem
conuersionem octoginta et octo diebus peruenit et octaua parte
unius diei, residuum item spatium, quod inter brumalem
conuersionem et uernum aequinoctium interiacet, nonaginta fere
diebus et parte octua diei conficit proptereaque omnem circuli


{Fig: IMG 13}

meatum trecentis sexaginta et quinque diebus ac noctibus et parte
quarta diei propemodum obire consensu omnium creditur: e regione
Geminorum tardissimus, e finibus Sagittarii uolucer, medius in
transitione tam Virginis quam etiam Piscium. Fieri tamen non
potest ut contra naturam suam diuinitate praeditam faciant
aliquid uel patiantur inordinatum. Ex quo apparet per suum
circulum et solem et ceteras stellas meantes aequabiliter et
ordinate nobis e regione terrae spectantibus uideri per ΑΒΓΔ
circulum, qui est non solstitialis sed zodiacus, meare.

[79] Quia igitur non per hunc zodiacum circulum sol sed per alium
solstitialem qui est eius proprius incedit, siquidem utriusque
circuli punctum unum et idem esset in Θ eadem ratione diuisus
solstitialis qua zodiacus, in isdem uitiis et iniquitatibus,
inueniretur eodemque modo ΑΒΓΔ circuli partes aequales quattuor
pluribus has, paucioribus alias obiret diebus. Sed si haec contra
naturam siderum falso putare homines ratio monstrauerit, certe
perspicuum erit illius globi per quem sol mouetur punctum in Θ
non esse. Ergo circulus solis uel intra se continebit Θ, sed non
ut punctum uel medietatem, uel per idem Θ transiet uel excludet
omnino a gremio suo. At enim per Θ, id est terram, ire solem
impossibile est, conflagrabunt enim terrena solis ardoribus,
semperque solis globo superiore existente, dies erit perpetua nec
ei succedet nox, numquam scilicet mergente sole. Superest igitur
ut Θ uel intra ambitum solstitialis circuli sit uel extra;
utrumque enim assumptum rationem habere monstrabitur. Quae quidem
res inter mathematicos disceptationem creauit, siquidem alii
sphaeris eccentris, id est quae terram intra se contineant quidem
sed non ut punctum suum, uehi planetas asserunt, alii epicyclis
potius, hoc est a terra separatiuis nec imminentibus ei globis.

[80] Sit igitur solstitialis eccentrus circulus ΕΖΗΚ et habeat
punctum sub ΕΖ ambitu in medietate, scilicet ubi est Μ. Hoc
igitur circulo in trecentas sexaginta quinque partes et partem
quartam unius portionis diuiso, ad earundem partium exaequationem
ΕΖ quidem ambitus nonaginta quattuor semis portionibus
continebitur, ΖΗ uero nonaginta duum semis erit partium, item ΗΚ
octoginta et octo partes habebit et unius partis octauam,
residuus ambitus


{Fig: IMG 14}

ΚΕ ex nonaginta constabit partibus et octaua unius partis.
Necesse est itaque ut, cum sol accedat ad eam partem in qua est
Ε, nobis in puncto agentibus mundi totius Θ, id est terra, et
inde quoad possumus intuentibus super Α tunc ferri uideatur, cum
illa regio non solstitialis circuli sed zodiaci sit multo
altioris summitas, ad quam uisus noster non potest peruenire.
Atque ita per ΕΖ ambitum means aequabiliter, qui ambitus tribus
ceteris maior est, pluribus ut necesse est diebus maiorem ambitum
conficiens, ubi ad Ζ peruenerit, ad Β peruenisse uidebitur, et
tamquam ΑΒ peragrato ambitu aequalem quartam partem zodiaci
circuli, pluribus quam ratio aequabilitatis exigit diebus, obisse
creditur rursumque ΖΗ ambitu sui circuli secundae magnitudinis
peragrato aequabiliter diebus nonaginta duobus semis — tot enim
partium est idem ambitus — ubi ad Η peruenerit, uidebitur nobis
ad Γ peruenisse et ΒΓ ambitum uelut aequalem priori paucioribus
diebus emensus, eodemque modo ΗΚ minimum ambitum lustrans, utpote
qui sit in octoginta octo partibus et octaua, ubi totidem diebus
obierit perueneritque ad Κ, e regione Θ spectantibus uidebitur
quidem ferri supra Δ, putabitur autem ΓΔ ambitum aequalem ceteris
paucioribus diebus obisse. Similique erroris perseuerantia ΚΕ
ambitu emenso nonaginta diebus et octaua parte iuxta numerum
portionum repraesentatusque demum in Ε, finito anniuersario
anfractu, ΔΑ ambitum putatur emensus aequalem ceteris iniquo et
impari gressu nec in Ε exordium sui circuli repraesentatus sed in
Α alieni, id est zodiaci, circuli summitatem. Quod si duum
circulorum, id est maioris zodiaci et minoris solstitialis
eccentri, duo puncta coniungantur et fiat ΜΘ. Deinde per hanc
ducta perexeat ΝΞ linea, quia ΕΖΗΚ circuli punctum et medietas
est Μ et Θ ΑΒΓΔ circuli punctum et medietas est, aequales erunt
lineae ΝΜ, ΜΞ. Maior igitur est ΝΜ linea quam ΞΘ multo ergo maior
ΝΘ quam ΘΞ. Cum ergo sol per Ν feretur longius a terra remotus,
id est a Θ, minor nobis uidebitur e longinquo, etiam tardior,
quod fit iuxta quintam semis fere partem Geminorum; cum uero per
Ξ feretur proximus terrae, maior putabitur uelociorque
intuentibus, quod demum fit iuxta quintam semis partem
Sagittarii; mediae uero tam staturae quam uelocitatis, cum aut
Pisces aut Virginem transiet.

[81] Et quoniam solis motus intemperiem falso putari
demonstrauimus in eccentris circulis, nunc si, ut quidam putant,
per epicyclos globos fertur, nihilo minus moderatis eum gressibus
temperatisque conficere annuos cursus exposita epicyclorum forma
docebimus. Epicyclus dicitur globus qui per aliquem circulum
fertur. Sit igitur etiam nunc zodiacus circulus quem limitant
notae ΑΒΓΔ solstitialis uero excludens zodiaci circuli punctum,
id est ΕΖΗΚ, habens ipse proprium punctum Μ et a puncto quidem Θ,
interuallo autem Μ describatur circulus ΜΟΝΞ et ΕΖΗΚ epicyclus
intellegatur cum uniuersi mundi uertigine rapi similiter ut
ceteri ignes ab oriente in occidentem raptatu cotidiano, ferri
tamen naturaliter aduersum totius mundi uolatum solque rursus in
eodem epicyclo constitutus iuxta totius mundi conuersionem
moueri. Ergo ΕΖΗΚ epicyclus per descriptum ΜΟΝΞ circulum naturali
motu means, contra quam mouetur totius mundi raptatio, moderate
et aequabiliter anni spatio cursum istum conficiat, solque item
in hoc eodem epicyclo constitutus epicycli quidem sui motui
contrarium motum moliatur, mundi uero totius comitatum sequatur.
Ibit ergo ΕΖΗΚ epicyclus per circulum gradiens et, cum peruenerit
ad Ο litteram, quartam mundi partem obibit. Tunc sol ab E ad Κ
perget; erit ergo sol ubi est Ο littera, nobis tamen a terra, id
est Θ spectantibus directa uisus acie uidebitur esse apud notam
Β. Ita, cum quartam confecerit mundi partem, minorem quartam
confecisse uidebitur. Ac rursum idem epicyclus a regione Ο
litterae profectus perueniat ad Ν et sol a Κ ad Η perget; erit,
ubi est Ν, nobis tamen directo uisu intuentibus uidebitur esse
ubi est Γ littera. Ita, cum aequalem quartam mundi partem
confecerit a littera Β usque ad Γ litteram, maiorem quartam
citius et incitatius uidebitur peragrasse. Rursum idem epicyclus
conficiat aliam mundi aequalem partem, id est ΝΖ, sol quoque item
ut in prioribus ab Η ad Ζ pergat; erit ubi est Ξ, nobis autem
uidebitur ubi est Δ littera. Ita, cum aequalem quartam mundi
partem peragrauerit, maiorem peragrasse putabitur ΓΔ zodiaci
circuli. Residuum demum quadrantem ΞΜ idem obeat epicyclus; cum
peruenerit ad Ε repraesentatus post annum loco suo, uidebitur
esse tunc sol ubi est Α et putabitur zodiaci circuli obrepsisse
semitam ΔΑ.


{Fig: IMG 15}

[82] Qua ratione palam fit etiam secundum epicycli motum ea quae
uidentur nobis aliter quam reapse fiunt uideri; tardior enim et
minor uisu uidetur sol, cum uelut in Geminis erit, maximus uero
et incitatissimus, cum uelut in Sagittario. Nec immerito; quippe
ΕΖΗΚ epicyclo moto per ΜΟΝΞ circulum sol, ab Ε ad Κ pergens
contra quam fertur epicyclus suus moram faciens tardius ad Ο
deferetur tardiusque ΜΟ obibit ambitum, multoque tardius zodiaci
circuli ΑΒ regionem obisse existimatur, et rursum, epicyclo supra
dicto moto, ad ΟΝ ambitum sol demum a Κ ad H pergens concurrere
uidebitur mundi circumactioni et adiutus ab ea propere et citius
obire zodiaci quadrantem. Eodemque modo epicyclo moto per ΝΞ
ambitum sol demum ab Η ad Ζ pergens tamquam praecurrens epicycli
sui motum praecipitare cursum per zodiacum uidetur, rursumque
eodem epicyclo moto per ΝΞ ambitum sol a Η ad Ζ pergens contra
quam fertur epicyclus suus moram faciens, tardius ad M deferetur
tardiusque ΞΜ obibit quadrantem, multoque putatur tardius ΔΑ
zodiaci circuli quadrantem peragrasse. Sic et epicyclus anno
uertente conficiet cursum suum et sol naturalem, estque in solis
circuitu maximum interuallum a Θ ad Ε, id est a terra ad summum
limitem solstitialis epicycli, minimum uero ad eiusdem infimum
limitem.

[83] Eodem modo ceteri planetes, cum in globis consistentes
ferantur, per zodiacum ferri nobis ob supra demonstratas causas
uidentur, tarditatisque et celeritatis idem intellectus in
omnibus erraticis rationem assequetur, licet diuersis temporibus
ceteri nec isdem quibus sol cursus suos peragant usque adeo ut
quidam eorum propter nimiam tarditatem interdum consistere,
interdum repedare uideantur. Sol enim minorem, utpote
anniuersarium, circulum lustrans minores euagationes, (uel cum
exaltatur uel cum humiliatur uel cum a medietate ad diuersas
caeli plagas discedit) incurrere nobis uidetur eamque omnem
intemperiem anni uertentis termino claudit. Ceteri planetes, quia
singillatim uniuscuiusque eorum pro magnitudine circulorum quos
obeunt et prolixitate temporum quibus confecto cursu ad exordia
reuertuntur fit reditus ad exordia, uarias et multiformes motuum
condiciones pati non immerito putantur, quippe unus biennio,
alter duodecim annis, tertius prope triginta orbes suos obeunt.
Ex quo fit ut uisus noster motum stellarum notans sine intellectu
et recordatione alterius stellae compendii ex breuitate circuli
prouenientis, aliarum item tarditatis quae prouenit ex
amplissimorum orbium peragrationibus, praeire alios planetas
alios subsistere alios regradari, id est ferri retrorsum,
imaginetur. Quod in circuitu solis Luciferique et Stilbontis
minime apparet propter breuitatem circulorum angustiasque
temporis intra quod conficiunt cursus suos multoque etiam magis
in lunae motibus; quippe in horum motibus uel statio uel
regradatio nulla cernitur, sed in illis solis quorum maiores
ambitus competenti temporis prolixitate peragrantur.

[84] Aristoteles tamen contra opinionem omnium neque quiescente
corpore aethereo ferri stellas ueluti soluto ac libero motu nec
secundum uniuersae rei motum uel contra moueri docet, quin potius
omnes eas trahi una et eadem naturali mundi circumactione.
Idemque et eccentrorum et epicyclorum tollit opinionem propterea
quod circulis, hoc est lineis picturatis et carentibus corpore,
uehi stellarum uera et solida corpora non posse dicat. Quatenus
enim corpus incorporeae rei nexu uinciri possit? Sed sphaeras
esse quasdam quinti illius corporis naturae congruentes easdemque
per omne caelum ferri uario diuersoque motu; earum alias esse
maximas, alias minimas, quasdam ex alto moueri, quasdam ad ima
esse depressas, iamque alias cassas, solidas item alias stellarum
corpora continentes, easdemque omnes, perinde ut ceteras stellas
minime errantes, infixas esse caelo atque ex diuersis regionibus
depressisque et elatioribus locis ad occidentem meare eamque
esse causam cur circulorum effigies depingatur, quia concursus ad
unum locum ex diuersis caeli plagis tamquam uestigia uariorum
deliniet tramitum, ut si naues ex omnibus maris regionibus ad
unum eundemque portum uariis temporibus deferantur. Ac de
stellarum quidem errantium inconstanti discursione dictum satis.

[85] Sequitur ut, quoniam uidentur quaedam nobis earum modo stare
in progressu, modo regradari et interdum praecurrere certa signa
zodiaci circuli, interdum remanere ac relinqui, quae causa sit
huius imaginis consideretur. Sit ergo zodiacus circulus ΑΒΓΔ
cuius punctum in medietate Θ, epicyclus autem erraticae
cuiuslibet stellae ΕΖΗ, cuius item punctum in medietate sit
littera Μ, per quam medietatem uelut axem proprium feratur idem
epicyclus cum stella in semet locata zodiaci circuli pari motu,
hoc est ab oriente in occidentem. Agantur etiam e regione Θ
obliquae duae lineae stringentes utrimque extremos ambitus
epicycli ΘΖΒ-ΘΗΔ, perque epicycli punctum Μ ducatur in altum
linea ΘΜΑ. Ergo stella cum erit in Ζ, nobis e terra directo uisu
spectantibus uidebitur consistere in regione zodiaci in qua est
Β, et cum ΖΕ lustrauerit ambitum, putabitur zodiaci ΒΑ ambitum
peragrasse et ad praecedentia signa uersum progressa esse.
Similiter ΕΗ ambitu lustrato uidebitur ΑΔ zodiaci ambitum obisse
et ad praecedentia uersum signa nunc festinasse. Rursum ΗΖ
regione peragrata uidebitur nobis per ΑΔ ad Β demum repedasse
obuia facta signis sequacibus proptereaque esse regradata. Cumque
non multum spatii a Ζ recedet, etiam nunc tamquam in Β diu in
eodem loco morari putabitur; at uero cum recesserit longius
transitoque Ε limite ad Η peruenerit, rursum consistere in Δ et
praecedentia signa existimabitur praecurrisse recedensque ab Η
longius per ΗΖ ad Β repedasse.


{Fig: IMG 16}

[86] Mathematicorum tamen non eadem est opinio quae
philosophorum. Qui non ad ea quae uidentur sed ad naturalem
stellarum motum animaduertunt; nullam quippe stellam diuerso
contrarioue motu moueri contra uniuersae rei motum
circumactionemque asserunt, sed omnes uniformiter ferri secundum
naturam suam. Faciam ergo ut etiam iuxta mathematicos ΕΖΗ
epicyclus contra totius mundi motum feratur. Ergo stella cum erit
in Η, uidebitur esse penes Δ, et cum ΕΗ lustrauerit ambitum, ΑΔ
zodiaci orbis ambitum obisse credetur iuxta signorum sequentium
ordinem pergens; ΕΖ autem ambitu lustrato similiter etiam nunc ad
sequentia signa putabitur progredi, ΖΗ porro ambitum emensa
rursum consistere putabitur in Δ, per ΒΑ ambitum ad Δ retrorsum
reuersa proptereaque regradata. Atque ita tam physicorum quam
mathematicorum rationibus stationum praecessionumque et
regradationum uisa patefiunt.

[87] Longum est demonstrando persequi quae sit et quatenus
accidat maxima stellarum errantium altitudo, quaeue media, quae
minima, seu per eccentros ferantur seu per epicyclos circulos.
Itaque ueniemus ad demonstrationem coetuum quos alio etiam nomine
concursus solemus uocare, item obstaculorum effulsionumque et
repentinarum obscurationum. Erit porro dissertationis initium
tale: quia naturaliter uisus noster in directum porrigitur, est
porro longe excelsa et eminens sphaera quae {€aplanes€} dicitur,
subter quam sunt positae sphaerae planetum ita ut supra
demonstrauimus ordinatae, perspicuum est lunae globum, qui est
infimus proximusque terrae, ceteris ultra se locatis obstare
sideribus omniaque tam rata quam errantia, cum inter uisum
nostrum et aliquod ex sideribus ad directam lineam se obiecerit,
obumbrare. Sol autem, cui luna nonnumquam obstat, alias stellas
superiores diuersa ratione condit, uel cum proximus factus lucis
suae claritudine ceterorum luces tegit uel cum obiectu suo uisui
nostro resultat. Stilbon uero et Lucifer et superiores a uisu
nostro stellas interpositi remouent et plerumque sibi inuicem
obsistunt propter mensuras non aequas obliquationesque orbium et
positionum diuersitatem, superiores inuicem humilioresque facti.
Mera enim prehensio difficilis est in ipsis propter inseparabilem
prope concursum comitatumque. Solus quoque Mercurius minimo
corpore exiguoque igni soli magis proximus adhaerensque eiusdem
inflammatione obumbratur. Mars duos supra se planetas plerumque
condit. Phaenon quoque summus ab obsistente sibi occultatur
Phaethonte, et omnes planetes imminentes sibi ad directam lineam
ratas stellas obumbrant. Luna item, diametro a sole distans et
incurrens umbram terrae, obscuratur nec tamen omnibus mensibus,
sicut ne omni quidem coetu, hoc est omni noua luna, solis
obscuratio interuenit, aut omni plena perfectaque luna lunae
labor fit atque obscuratio, propterea quod circuli eorum nimia
obliquitate a se inuicem differant.


{Fig: IMG 17}

[88] Quippe sol sub ipsam libram medietatis signiferi omnis
modico dicatur ferri deflexior ad dimidium fere momentum
declinans uel in austrum uel in aquilonem, at uero luna, ut
asseuerat Hipparchus, decem utrimque momentis deuia reperitur.
Igitur si utrosque orbes epipedos, id est planos et sine ulla
soliditate, tam solis quam lunae consideremus animo, positos
aduersum se ita directa positione ut una per medios orbes ducta
linea spinam duobus planis orbibus insigniat, erit diametrus
amborum eadem linea et eius summa pars scindens proximum circulum
{€catabibazon€} appellatur, ima uero secans aeque sursum uersum
maiorem orbem {€anabibazon€}. Quare si coetus solis et lunae fiet
directus et uelut ad perpendiculi destinationem, utpote proximis
sibi factis ex concursu corporibus, obiciet se ante uisum
nostrum et obstabit angustum uidendi obsidens tramitem luna,
lucemque solis a nobis arcet, minor licet multo maiorem obcaecans
ob directum proptereaque angustum oculorum nostrorum tramitem.
Si uero non ad perpendiculum coetus eorum factus erit, sed
prolixitas quidem interualli <eadem> erit, latera porro a rigore
declinabunt aliquatenus ita ut alter ignium ad aquilonem, alter
uero ad austrum uergat, obscuratio nulla fiet.

[89] Lunae uero labor siue defectio sic demonstratur. Quod
quidem, cum incurrerit umbram terrae, deficere uideatur, constat
apud omnes, sed cur non semper aut omnibus mensibus hoc dicendum.
Ignium lucem praebentium radii directi feruntur umbras
obiectorum corporum formantes in uarias figuras. Ergo cum ignis
lucem praebens aequalis erit corpori ex quo emicant umbrae, si
tam ignis quam corporis globosa erit forma, umbrae nascentur in
modum cylindri. Vt puta sit lucem afferens et luminans ΑΒ, quod
uero illuminatur ΓΔ, haec uero aequalia sint et globosa utraque:
perspicuum est radios, unum ΑΓ, alterum ΒΔ, in directum exaltatos
iuxta se esse dispositos aequali distantia. Merito, quia circuli
ΑΒ diametrus circuli ΓΔ diametro aequalis est. Idem radii
crescant in altum: erit ΑΓΕ radius radio ΒΔΖ distans aequali
rigore, hoc


{Fig: IMG 18}

est sine inclinatione; et ΓΕ ergo aduersum ΔΖ radium sine
inclinatione distabit et uterque radius in immensum licet auctus
aequali crescet rigore nec eorum cacumina coniungentur umquam uel
contingent se inuicem. Quod cum ita sit, dubium non est ΓΔ
sphaerae umbram in effigiem cylindri formari crescentem per
immensum licet.

[90] Si tamen quod illuminat breuius erit, ut ΗΘ, quod uero
illuminatur maius, ut ΚΛ, manifestum est umbram orbis ΚΛ, quae
est ΚΜΛΝ, in formam quidem effigiari calathi, nec tamen hanc
speciem mutari, etiamsi crescat umbra


{Fig: IMG 19}

in immensum; nam cum sit maior ΚΛ diametrus ΗΘ diametro, profecto
tam ΗΚΜ radius quam ΘΛΝ in immensum porrecti latiorem, quo plus
crescent, effigiant opacitatem. Ergo siue umbra cylindroides seu
calathoides erit, contingat necesse est ut multae stellae quae
supra nos imminebunt per noctem non uideantur a nobis, hac aut
illa [alia] umbris obiectis et obstantibus. Sed hoc rationem non
habet; oportet igitur semper maiorem esse illustrantem globum
quae illuminantur. Itaque si lucem aduehens praestabit
magnitudine, ut ΞΟ, minus uero erit quod illustratur, ut ΠΡ,
utraque autem globosa, ΠΡ circuli umbra quae est ΠΡΣ nascitur in
modum coni desinens in acumen ibidemque finita, ΞΠ et ΟΡ radiis
porrectis in altum et contingentibus se inuicem apud notam Σ.
Quod fit ex eodem, quia ΠΡ diametrus minor est diametro ΞΟ,
proptereaque umbrae species conoides erit.

[91] Quia igitur Hipparchus, in eo opere quod inscribitur {€De
secessibus atque interuallis solis et lunae€}, docet magnitudinem
solis mille octingentis octoginta partibus potiorem esse quam
terram, terram demum uiginti septem partibus potiorem esse quam
lunam multoque solem altiorem esse quam luna sit, apparet umbram
terrae coni similem effici. Quippe radii solis ΞΠ et item ΟΡ
angustant se iuxta diametrum terrae ΠΡ et dextra laeuaque omnia
illuminant; terra uero obiecta lumini solis, circumfluente se
lumine, umbram efficit a diametri sui latitudine in angustiam
prouectam et usque ad finem ultimum angustiarum attenuatam. Quam
cum inciderit nocturna luna diametro a terra et sole distans, ut
quae propria luce indigeat atque a sole semper mutuetur et sit
minor quam terra, obsistente sibi ea in tenebras conditur. Porro
cum non ad directum rigorem solis terraeque et lunae positio
conueniet, ut per puncta medietatum transeat diametra linea, sed
sol in aquilonem, luna in austrum uergat uel contra, euasa
terrena umbra nullam patitur obscurationem. Ac de his quidem
hactenus; nunc uero iam peragratis omnibus ueniamus ad orationem.

[92] «Et iam omne fere commixtum illud genus essentiae consumptum
erat huius modi sectionibus partium. Tunc hanc ipsam seriem in
longum secuit et ex una serie duas fecit easque mediam mediae in
speciem chi Graecae litterae coartauit curuauitque in orbes,
quoad coirent inter se capita». Ex tribus his, essentia scilicet
et eodem et diuerso, miscuerat animam et eam secuerat in numeros
partim duplices usque ad cubum qui primus ex duplicibus nascitur,
partim triplices usque ad cubum, qui primus ex triplicibus
nascitur. Horum numerorum interualla numeris aliis contexi
uolebat, ut esset in animae textu corporis similitudo. Itaque
limitibus constitutis, uno sex, altero duodecim qui est duplex,
duabus medietatibus, octo et nouem, sex et duodecim limitum
interuallum continuauit epitrita, item sescuplari potentia,
perindeque ut inter ignis limitem terraeque alterum limitem
insertis aeris et aquae materiis mundi corpus continuatum est,
ita numerorum potentiis insertis <ut> tamquam elementis
materiisque membra animae intellegibilia conecterentur essetque
aliqua inter animam corpusque similitudo. Hanc igitur «seriem»,
non materiam neque corpus, «secuit», inquit, «deus», ut si quis
ΑΒ rectam lineam in longum findat et de segminibus duobus chi
faciat ΓΔ.ΕΖ, id ipsum incuruet demum et duos innexos sibi
inuicem circulos faciat ΗΘΚΛ et ΗΜΚΝ, hosque ipsos exteriore alio
circulo cuius motus conuersioque idem semper et uniformis sit
circumliget, id est aplani. Huius quippe orbiculata est agitatio
semper eadem, semper aequali uelocitate, ne locum quidem ullum
desiderans extra consueti ambitus semitam. Et exterior quidem
circulus, quem dicit eundem, is est qui in aplani globo summus
est, quem meridialem nos, Graeci {€mesembrinon€} appellant,
utrumque complectentem polum cumque isdem uertilabundum aplanis
effigiem globi deliniare, interior uero circulus intellegi debet
is in quo signorum circumfertur ordo subter quem planetes
feruntur. Ideoque exteriorem motum eundem cognominauit, quia idem
semper minimeque differens est aplanis uolatus, interiorem uero
diuersum. Cuncti enim qui subter zodiacum oberrant planetes,
licet in orbem ferantur singuli, diuersas tamen uariis de causis
et compugnanter accidentibus casibus faciunt agitationes uel
facere potius uidentur, dum exaltantur et humiliantur, tardius
interdum, interdum incitatius pergunt; proptereaque rapiuntur ab
uniuersae rei motu et tamen ut possunt renituntur, interdum etiam
latius euagantur, saepe etiam praecurrere signa, saepe remanere,
saepe subsistere putantur, saepe repedare.


{Fig: IMG 20}

[93] Quod autem de nullis aliis sed de his ipsis sentiat ac
loquatur, ipse manifestat, cum ita dicit: «Et exteriorem quidem
circulum, quem eundem cognominatum esse diximus, a regione dextra
per sinistrum latus usque ad dextrum inflexit, diuersum porro
per diametrum in sinistrum latus». Eadem quippe semper et
constans sibi circumuectio, id est aplanes per quam meridialis
circulus uoluitur, dextra parte mundi mouetur. Dextra porro mundi
pars oriens esse docebitur. «Diuersum porro», inquit, «per
diametrum», id est interiorem motum quo subter obliquitatem orbis
signiferi planetes mouentur. «Latera» uero, cum sit mundi corpus
sphaerae simile et globosum et undique uersum simile nec
differens, itemque «dextrae laeuaeque partes mundi» non recte
dici uidentur sphaeram cogitantibus et ad solam eius speciem
respicientibus. Quia tamen idem mundus animal est et animal
intellegens, dextras partes habebit profecto eas in quibus est
initium motus et ex qua parte perinde ut cetera animalia mouentur
primitus. Haec porro mundi pars in eois est proptereaque Homerum
puto lapsum alitis augurantem dixisse

     Dexter ad eoum uolitans solemque diemque.
Nec uero summum quid aut imum erit in effigie pilae, sed in
uiuente atque animali pila uere dici haec nihil impedit. Demus
enim corpori nostro quaedam extrinsecus ex luto ceraue
additamenta usque ad tumorem globi: certe mutata forma erit, ac,
undique uersum membris omnibus similibus effectis et ad
indecliuem rotunditatem redactis, nullum dextrum, nullum
sinistrum uidetur latus nec imi pedes nec summum caput, cum sint
membra condita inuolucris. Vitalis uero substantiae ratio imas
summas, dextrasque et sinistras partes scit intus latere; sic
mundi partium diuersa interstities, quamuis indifferenti
membrorum similitudine occultatur in superficie, motu tamen et
spirabili proditur conuegetatione ut corpus animalque formatum.

[94] Deinde prosequitur: «eidem et simili illi circumactioni
uirtute pontificioque rotatus dato. Vnam quippe, ut erat, eam et
indiuisam reliquit». Merito, nam sphaera una quae aplanes dicitur
multas et innumerabiles stellas circumagit, cum planetas
singulos multae sphaerae circumferant. Potest tamen et alio
genere uirtus eius, quam obtinet aduersum motum omnium planetum,
intellegi, quod eadem semper atque indifferens eius conuersio tam
ipsos planetas quam ceteras stellas cohaerentes sibi curriculo
noctis dieique circumagat ab oriente in occidentem. Ex quo aiunt
planetas mutabilis illius naturae quae diuersa cognominatur esse
participes, utpote qui rapti uertigine uniuersae rei ab eois ad
occidua referantur demum ab occiduis ad eoa, ut in nauigando cum
ad destinata uenti pulsu naui uolante e regione prorae quidam ex
nauigantibus ad puppim recurrunt.

[95] Deinde ait: «interiorem uero scidit sexies» — interiorem, id
est diuersum circulum — «septemque impares orbes fabricatus est
iuxta dupli et tripli spatia». Tenemus memoria primam
psychogoniae descriptionem sic esse formatam ut unum quidem latus
ex duplicibus, alterum uero ex triplicibus numeris sit
ordinatum, septemque utrimque limiter factos, quorum per singula
latera sint interualla terna. Huic ergo adumbrationi, qua
depinxit animam, imaginem similitudinis aemulae speciemque mundi
deliniat, septemque circulos instituit planetum eosdemque
aduersum se distare facit interuallis musicis, ut iuxta
Pythagoram motu harmonico stellae rotatae musicos in uertigine
modos edant, similiter ut in {€Politia€} Sirenas singulis
insistere circulis dicens, quas rotatas cum circulis unam ciere
mellifluam cantilenam atque ex imparibus octo sonis unum
concordem concentum excitari. Erit ergo animae aplanes ratio,
planetes ut iracundia et cupiditas ceterique huius modi motus,
quorum concentu fit totius mundi uita modificata.

[96] Sectioni quoque partium ex quibus animam constituit positio
planetum conueniens uidetur, cum unam ab uniuerso facit sumptam
primitus portionem, id est minimam, a terra ad lunam; cuius
duplicem secundam, id est quae inter lunam solemque interiacet,
cuius triplam tertiam, scilicet Veneris, quartam duplicem
secundae, id est quadruplam primae, Mercurii, octuplam uero
Martis, quae quinta sectio est, sextam triplam tertiae, id est
regionem seu circulum Iouis, septem porro et uiginti partium
Saturni nouissimam sectionem.


{Fig: IMG 21}

[97] Quod uero dicit deum septem illos circulos contraria ferri
agitatione iussisse, plerique sic intellegunt ut omnes contra
mundi totius moueantur agitationem, quando quidem semper eiusdem
motus conuersio a dextro latere incipiat moueri, ut hae septem
conuersiones uni rapienti semet intellegantur occurrere. Alii non
ita, sed ut ipsorum planetum sit diuersa contrariaque conuersio,
idemque sibi inuicem occursus obuios faciant, propterea quod in
anfractibus eorum uaria et multiformis inueniatur diuersitas,
(siquidem solis et lunae conuersiones, comites uniuersitatis
motus eccentri sui uel etiam epicycli, quatenus possunt ab
instituto naturalique cursu remorentur progressionem, aliorum
uero quinque naturalis motus is esse comprehendatur qui totius
mundi conuersioni resistat, licet eum praepotens illa uertigo
corripiat). Ex quo fit ut subsistere nonnumquam etiam repedare
uideantur, hoc amplius quod quaedam ex stellis errantibus uesperi
semper occidunt, interdiu sub claritudine solis latentes et
exacta demum nocte ante solis ortum apparescentes, ut Saturni
stella et Martis et Iouis. Contra autem luna, cum uespere ante
omnes stellas appareat, mane conditur in occasum, Lucifer uero et
Stilbon utroque genere et oriuntur et occidunt. Quid quod ceteri
planetes longius a sole discedunt usque adeo ut certis
temporibus diametro distent? Stilbon porro et Lucifer numquam
diametro distant a solis orbitis, ex utraque regione mundi eois
aut occidentalibus satis proximi facti, sed soli semper proximi
cursus suos peragunt, proptereaque dixisse uidetur Plato tres
quidem pari atque eadem uelocitate, illos uero alios quattuor et
sibimet inuicem et his tribus dissimiliter incedere. Quos tamen
omnes diuersos motus contrariasque agitationes planetum ratione
subnixos esse dicit, ea uidelicet quam iugi tractatu manifestare
curauit.

DE CAELO

[98] Idem inde prosequitur: «Igitur cum pro uoluntate patris
cuncta rationabilis animae substantia nasceretur, aliquanto post
omne corporeum intra conseptum eius effinxit mediumque applicans
mediae modulamine apto iugabat; ast illa, complectens caeli
ultima circumfusaque eidem exteriore complexu operiensque ambitu
suo ipsaque conuertens in semet, diuinam originem auspicata est
indefessae sapientisque et sine intermissione uitae». Caelum
diuerse et dicitur et accipitur: partim mundi superficies quam
uranon Graeci appellant, uelut uisus nostri limitem ultra quem
porrigi nequeat, quasi oranon, partim sphaera quae {€aplanes€}
uocatur; proprie uero omne hoc quod a lunari globo surgit,
communiter autem quidquid supra nos est, in qua regione nubila
concrescunt, et aliquanto superius ubi astra sunt. Nam et pluuias
ex caelo dicimus demanare et stellas in caelo apparere, quae
appellantur cometae, et cetera quae apparent infra lunae globum;
caelum quoque usurpantes mundum omnem uocamus.

[99] Animam ergo mundi dicit orsam ex medietate usque ad
extremitatem mundani corporis et inde usque ad aliam extremitatem
circumfusam omni globo corporis operuisse uniuersum eius
ambitum; ex quo apparet a uitalibus mundi per extimas partes
complexum esse circumdatum, hoc est ut intra atque extra uitali
uigore foueatur; neque enim uniuersum corpus alterius corporis,
quod nullum supererat, auxilio complexuque indigebat, sed
incorporeae naturae uiribus totus uitali complebatur substantia.

[100] Illud uero, quod a meditullio porrecta anima esse dicitur,
quidam dici sic putant ut non tamquam a medietate totius corporis
facta dimensione porrecta sit, sed ex ea parte membrorum
uitalium in quibus pontificium uiuendi situm est ideoque uitalia
nuncupantur. Non ergo a medietate corporis, quae terra est, sed a
regione uitalium, id est sole, animae uigorem infusum esse
mundano corpori potius intellegendum pronuntiant, siquidem terra
immobilis, sol uero semper in motu; itemque uteri medietas
immobilis, cor semper in motu, quando etiam recens extinctorum
animalium corda superstites etiam tunc motus agant. Ideoque solem
cordis obtinere rationem et uitalia mundi totius in hoc igni
posita esse dicunt.

[101] «Ipsam» uero «animam in semet conuertere» non utique
corporali conuersione facta intellegendum, sed cogitationis
recordationisque gyris et anfractibus parente sibi corpore, sicut
quoque nostrae animae motibus corpus obsequitur; idque mundo
fuisse initium, inde «auspicium indefessae ac sine intermissione
uitae». Praeclare, quando quidem indefessa et sine intermissione
uita tempori curriculisque eius propagata sit. Aeui tamen alia
quaedam est et in sublimiore maiestate perseuerantia; temporis
enim partes anni menses dies horae, at uero aeui neque initium
neque finis ullus proptereaque indeterminatum et perpetuum. Cum
ergo mundum generatum intro daret, consequenter temporis quoque
generationem mundo aequaeuam commentus est.

[102] Atque haec quidem mox ipse latius explicabit; nunc tamen
animam docet esse incorpoream, cum dicit: «Et corpus quidem caeli
siue mundi uisibile factum, ipsa uero inuisibilis, rationis
tamen et item modulaminis compos cunctis intellegibilibus
praestantior, a praestantissimo auctore facta». Cum enim dicit
«inuisibilem», sensui minime subiacere pronuntiat, et quod nec
uisu nec ceteris percipitur sensibus, hoc corpus esse minime
potest. «Rationis» tamen «compos», ut declaret naturam
rationabilem carentem corpore, quae quidem est animae
rationabilis propria et conueniens adumbratio. Porro quod eandem
«modulatam» esse asserit, originem eius et quasi quaedam elementa
ex quibus eandem inter initia constituit, recordatur et repetit,
ut ex ternis originibus, id est indiuiduae diuiduaeque
substantiae itemque eadem diuersaque naturis, coagmentata,
similitudinem dissimilitudinemque rerum, bonitatisque et malitiae
diuersitatem, optandaeque et execrandae naturae disparilitatem
facile ipsis in rebus recognoscat, utpote quae diuisa sit
numeris, composita analogiis, stipata medietatibus, ordinata
rationibus musicis; scissaque adeo sexies et rursum deuincta
immortalibus uinculis conuenientibus diuerso uarioque totius
mundani corporis motui omnia sciat et omnia iuxta naturam
propriam assequatur.

[103] Denique addit: «Vt ergo ex eiusdem et diuersi natura cum
essentia mixtis coagmentata, indigete motu et orbiculata
circuitione in se ipsam reuertens, cum aliquam uel dissipabilem
substantiam offenderit uel indiuiduam, facile recognoscit quid
sit eiusdem indiuiduaeque, quid item diuersae dissolubilisque
naturae, causasque omnium quae proueniunt uidet et ex his quae
accidunt quae sint futura metitur». In his enim clare manifestat
nihil esse quod animam lateat eiusdemque intellegentiam manifeste
reuelat, cum dicit: «Motus eius rationabilis sine uoce, sine
sono cum quid sensile spectat circulusque diuersi generis sine
errore fertur ueridico sensu et certa nuntiante cunctae animae,
rectae opiniones et dignae credulitate nascuntur; porro cum
indiuiduum genus semperque idem conspexerit, ea quae sunt motu
intimo fideliter nuntiante, intellectus et scientia
conualescunt».

[104] Sine uoce ac sono motus ratio est in intimis mentis
penetralibus residens. Haec autem differt ab oratione; est enim
oratio interpres animo conceptae rationis. Quae ratio cum se
exerit in his quae nascuntur et occidunt uel manu fiunt et
prorsus omnibus quae sentiuntur, et recte tamen mouetur idem hic
motus intimae mentis, nascuntur uerae opiniones et credulitate
dignae. Nec tamen satis certa prouenit et firma cognitio,
siquidem inter scientiam et opinionem sit ampla distantia; cum
autem constituerit se spectatricem rerum immutabilium quae sunt
eaedem semper, intellegibilemque naturam suspexerit et in isdem
spectaculis perspicacem mentis contemplationem conuegetauerit,
tunc motus similis eius globi motui qui aplanes uocatur sine
errore circumactus, ueram menti cognitionem diuini generis creat.

[105] Nunc uenit ad aeui temporisque discretionem et docet: quia
mundus intellegibilis exemplum est mundi sensilis, utpote
principatum obtinens animal inter ceteras intellegibilis
diuinitatis animantes, per omne aeuum manet inconcussa
stabilitate. Imago quoque eius, hic sensilis, simulacro aeui
facto atque instituto iungetur; imago enim demum aeui tempus est
manentis in suo statu, tempus porro minime manens, immo
progrediens semper et replicabile. [Imago] Itaque ut
intellegibilis mundus per aeuum, sic sensilis per omne tempus —
alia quippe exemplorum, alia imaginum uita — recteque uno
eodemque momento mundus exaedificabatur sensilis et dierum
noctiumque instituebantur uices, elementa seriesque temporis ex
quibus menses et anni, partes eius ratione ac supputatione
diuiduae.

[106] Nosque haec cum aeuo assignamus, inquit, id est solitariae
naturae, non recte partes indiuiduae rei fingimus; dicimus enim
'fuit est erit', ast illi esse solum competit». Propter eos qui
addubitant num tempus, quod dicitur «esse», nullum sit, haec
processit assertio. Dicunt enim praeterita quidem omnia iam esse
desisse; si quid porro immineat, hoc nondum esse; praesentia uero
neque plane esse neque omnino non esse propter instabile atque
inrefrenabile momentorum agmen; fluere enim et transire omnia
ostendit. Ergo praeteritam quidem temporis partem sic dicit
«esse», ut intellegatur «fuisse», non ut ad praesens existere, ut
cum Homerum «esse» dicimus diuinum poetam. Futurum uero sic
«esse» dicit ut non iam existat atque ad praesens habeatur, ut
cum dicimus ad annum proximum lustri «esse» conclusionem uel
certamen «esse» Olympiacum. Porro quod ad praesens fiat ita
«esse» non ut per aliquam diuturnitatem mansurum esse uideatur,
sed ut tamquam fluat atque praetereat, ut cum dicimus Compitalia
«esse» hodie ullamue aliam publicam priuatamque celebritatem,
quippe cum eiusdem diei quaedam iam exacta momenta sint,
aliquanta uero adhuc maneant; eodemque modo mensem nunc «esse»
Ianuarium uel alium quemquam, uel sacrum certamen «agi», cum
puerorum certamine exacto adulescentes citantur et post eos
deinceps perfectae aetatis iuuenes manus conserunt.

[107] Quid quod etiam illa quae non sunt esse dicimus, cum eadem
non esse uolumus ostendere? Vt cum dicimus quadrati latus esse
dispar lateribus ceteris uel diametrum lateribus esse maiorem —
ita enim dicentes probamus minime esse aequalem lateribus
proptereaque absonum — uel cum idem Plato siluam «esse» dicit in
nulla substantia propterea quod nulla siluestria habeant ullam
perfectionem. Dum enim sunt adhuc siluestria, informia sunt ac
sine ordine ac specie, ut saxa quorum tamen est naturalis
possibilitas, ut accedente artificio simulacrum fiat uel quid
aliud huius modi; quod uero sola possibilitate et sine effectu
uidetur esse minime est, utpote carens perfectione. Verum haec
disputatio, quia nihil pertinet ad naturalem tractatum, cum sit
rationabilis, differetur.

[108] Genituram uero temporis necessario dicit esse institutam,
ut tam eadem tempora sub dimensionem uenirent quam dierum
mensiumque et annorum dinumerari spatia possent, proptereaque
solis lunaeque illustrationes et occasus necessarios fuisse,
ceterasque erraticas stellas superimpositas esse gyris
circulorum, iussasque agere motum septemplicem diuersis et
dissimilibus maeandris, in ea regione quae sub zodiaci orbis
circumflexu iacet: «lunae quidem iuxta terram in prima
circumactione, solis uero in secunda» diametro a luna distantis;
«tunc Luciferi et Mercurii collocat ignes», inquit, «in eo motu
qui concurrit solstitiali circuitioni, contraria tamen ab eo
circumfertur agitatione; quare fit ut comprehendant se inuicem et
a se rursum comprehendantur hae stellae». Cur has stellas pari
esse dicat uelocitate manifestat ipse, cum asserit anni uertentis
spatio cursus ab omnibus peragi, sed ita ut modo tardius modo
incitatius euntes comprehendant subinde solem et subinde a sole
comprehendantur.

[109] Ait tamen hos ignes «contrariam» quoque «habere uim»; quam
rem alii aliter accipiunt. Quidam enim contrarietatem hanc nasci
putant ex eo quod sol quidem, cum naturaliter ab eois ad occidua
semper feratur, perinde ut omnis mundus mouetur, epicyclum tamen
suum peragat anni spatio, cuius epicycli contraria est conuersio
mundi conuersioni, Lucifer uero et Mercurius contrarios semper
motus exerant mundi circumactioni. Quidam uero putant contrariam
uim esse in his stellis propterea quod comprehendant solis
incessum Mercurius et Lucifer et interdum remorantes eos sol
comprehendat, cum ortus et item occasus effulsionesque et
obumbrationes interdum mane, interdum uesperascente patiantur,
praecedentes modo, modo relicti; sic enim fere semper iuxta solem
comitari uidentur. Quod his usu accidit ex eo quod una medietas
atque punctum unum est tam solstitialis circuli quam cuiuslibet
alterius stellarum harum.

[110] Denique Heraclides [Ponticus], cum circulum Luciferi
describeret, item solis, et unum punctum atque unam medietatem
duobus daret circulis, demonstrauit ut interdum Lucifer superior,
interdum inferior sole fiat. Ait enim et solem et lunam et
Luciferum et omnes planetas, ubi eorum quisque sit, una linea a
puncto terrae per punctum stellae exeunte demonstrari. Erit ergo
una linea directa ex terrae medietate solem demonstrans, duae
uero aliae dextra laeuaque nihilo minus directae lineae a sole
quidem distantes quinquaginta momentis, a se autem inuicem
centum; quarum altera linea orienti proxima demonstrat Luciferum,
cum Lucifer plurimum a sole distabit factus uicinus orientalibus
plagis proptereaque idem Hesperi nomen accipiens, quod in eois
uespere postque occasum solis appareat, altera uero occidenti
proxima, cum plurimum distabit idem Lucifer a sole factus uicinus
occiduis proptereaque Lucifer nominatus. Etenim perspicuum est
Hesperum quidem dici tunc cum in partibus orientis uidetur
sequens solis occasum, Luciferum uero cum ante solem mergitur et
rursus exacta propemodum nocte oritur ante solem.

[111] Sit igitur punctum terrae caelique ubi est littera X,
zodiacus uero circulus, super quem sunt ΑΒΓ notae, et sit ΑΒ
ambitus momentorum quinquaginta, item ΒΓ ambitus totidem
momentorum, et per XΒ lineam punctum sit solis in littera Κ. Erit
ergo linea XΚΒ quae solem demonstrat, id est litteram Β tantum
autem moueatur haec eadem linea quantum sol mouetur prope
cotidiana momenta singula, similiter ceterae lineae XΑ et XΓ
diuidantur in quinquaginta momenta. Sit porro XΑ linea in parte
orientis, XΓ uero linea in parte occidentis: haec quidem, id est
XΓ linea, prius occidens et prius oriens quam sol, illa uero alia
XΑ posterius occidens et posterius exoriens. Necesse est igitur
ut haec quidem, id est XΑ linea, demonstret Luciferum, in littera
Α Hesperum, eo uidelicet tempore quo eadem stella longius a sole
discesserit, illa uero alia linea, id est XΓ eandem stellam
demonstret esse Luciferum temporibus matutinis in signo litterae
Γ. Hoc autem fiet apertius, si per XΚΒ lineam circumducatur


{Fig: IMG 22}

circulus qui contingat duas a se distantes lineas, id est XΑ et
XΓ, quae demonstrant modum discessionis a sole Luciferi.

[112] At uero Plato quique huius indaginis diligentius examen
habuerunt affirmant aliquanto quam solis esse elatiorem Luciferi
globum qui limitatur notis ΔΕΖΗ contingens ΚΑ quidem lineam per Ε
litteram, ΚΓ uero per Η. Quare cum Lucifer lustrans circulum
proprium perueniet ad Ε, uidebitur in Α locatus a sole plurimum,
utpote momentis quinquaginta omnibus separatus et ad orientem ac
diem uergens; quippe sol non nisi ubi est Β littera indifferenter
uidetur. Porro cum in Η erit Lucifer, uidebitur in excelsitate Γ
consistere, isdem quinquaginta demum momentis a sole et ad
occidua semotior, cum uero uel penes Δ uel penes Ζ consistet,
dubium non est proximum soli factum uisum iri, concursumque
fecisse unum excelsiorem procul a regione terrae penes Δ, alterum
citimum terraeque proximum in Ζ. Iam illud obseruatione
diligentiore perceptum stellam ipsam in maxima secessione, siue
orientalis seu occidua erit illa secessio, diebus fere quingentis
octoginta et quattuor ad id in quo pridem fuerat uel Ε uel Η
remeare, ut sit perspicuum totum obire circulum suum, qui est
ΔΕΖΗ, memoratam stellam memorato numero dierum, ita ut maiorem
quidem discessionis ambitum, qui est ab eois ad occidua, hoc est
ΗΔΕ, quadringentis quadraginta octo peragret diebus, minorem uero
depressioremque, id est ΕΖΗ, reliquis centum triginta et sex,
maximae siquidem discessionis ab occiduis ad eoa prolapsio hoc
dierum numero reuocatur, ut frequens ueterum uirorum obseruatio
palam fecit.

[113] Rursum subtexit haec: «Igitur singulis uniuersisque apto et
decenti sibi motu locatis, uidelicet his quae consequens erat
tempore prouenire, nexibus uitalibus ubi constricta corpora facta
sunt animalia imperatumque didicerunt». Caelestia corpora
constricta uitalibus nexibus, id est stellas, animalia facta esse
asserit et cognouisse quae a deo iubebantur, scilicet ut
planetes quoque in globos proprios redacti non solum anima
uitaque fruerentur, sed cum isdem omnibus etiam mundus et anima
uteretur et rationis particeps esset. Quatenus enim carens quid
ratione poterit intellegere quae iubentur?

[114] «Ea quae diuersae naturae motus obliquus per directum
eiusdem naturae motum uertens semet utpote constrictus
circumferebat, partim maiore partim minore circulo rotabantur,
citius quidem dimensum spatium peragentia quae minore, tardius
uero quae maiore, utpote ambitu circumacta prolixiore». «Diuersa
natura» quae sit saepe iam ostensum est in superioribus, quodque
motus eius ab occidente ad orientem feratur. Haec ergo, cum sit
interior, contineatur necesse est ab exteriore orbe, qui aplanes
dicitur, tardaque ipsa in progrediendo ab aplanis uelociore
rapitur ad contrarium motum et comprehensa sequi sequentem,
comprehendere etiam comprehendentem uidetur. Planetum uero quidam
citius, alii tardius cursus suos peragunt. Merito; circulorum
enim minorum compendia aduersum maiorum anfractus comparata
modicis temporum impendiis curriculorum spatia complent, ut luna
quae iuxta cubicum numerum uiginti et septem diebus circulum suum
lustrat, cum Saturnium sidus triginta prope annis redeat ad
pristinum exordium.

[115] «Qua de causa fiebat», inquit, «ut ex uniformi eiusdem
naturae conuersione quae citius circumibant ab his quae tardius
circumferebantur comprehendentia comprehendi uiderentur».
«Vniformis eiusdem naturae conuersio» rapit stellas motu nitentes
contrario ad uolatum suum cotidianis diebus. Illae autem
naturaliter incedunt per suos circulos quorum motus atque
agitatio dissentit rapientis se motui. Itaque quoniam planetes
partim minores partim maiores circulos obeunt, qui minores
circulos obeunt, in illa diei noctisque uertigine consequuntur
eos qui pigrius progrediuntur, quia per prolixiores orbes
feruntur proptereaque comprehendentes et transeuntes comprehendi
ab his quos praeterierint putantur. Comitata enim uerbi gratia
iuxta primum momentum Arietis luna cum sole diebus uiginti et
nouem totum circulum transit, octauoque et uicesimo momento
eiusdem signi solem comprehendens, quia transit eum atque
progreditur, uelut fugere eum et comprehendi ab eo uidetur. Eadem
ista ratio etiam in ceteris astris, quorum dispar cursus est,
inuenitur.

[116] Deinde prosequitur: «Omnes quippe circulos eorum uniformis
et inerrabilis illa conuersio uertens in spiram et uelut sinuosum
acanthi uolumen». Cum fixo cardine circini casu uel etiam
uoluntate nostra oppresso aut relaxato circino describuntur
circuli tales ut postremitas circumductae lineae non solum non
perueniat ad exordium, sed deflectens a competenti rigore infra
uel supra circumducta linea saepius artiores laxioresue circulos
faciat, hoc genus circulorum «spiram» solemus uocare uel «acanthi
uolumen». Igitur quia planetas sic aplanes rapit cotidiana
uertigine ut non patiatur eos in eundem locum et uelut sedem ex
qua progressi fuerant repraesentari, sed uel transire cogat uel
leniore progressione minime occurrere ad destinata, recte dixit
errantes stellas «in spiram» et «uelut sinuosum acanthi uolumen»
rotari ob inconstantem atque inaequabilem circumuectionem. Vt si
stella forte Veneris sit in Arietis signo, deinde rapiat eam
mundi conuersio ita ut eam longius a pridiana progressione
protrahat, certe tunc aliqua fiet ab Ariete discessio; quantoque
plures conuersiones fient, tanto longius ab Ariete ad
praecedentia signa discedet et ad postremum ad Pisces atque inde
ad Aquarium prouehetur. Contra si remissior erit raptatio, ab
Ariete ad Taurum uersus recedet et ad Geminos atque Cancrum
iniquis semper gyris et deflectentibus ab exordiis atque
aberrantibus a conuenienti rigore; quos quidem gyros Graeci
helicas appellant; quorum incrementa ab imminutionibus,
imminutiones porro ab incrementis notantur suntque similes eius
formulae quae subter ascripta est.


{Fig: IMG 23}

[117] Deinde ait: «Atque ut rationabilis et consulta haec motuum
uarietas et moderatio uisu quoque notaretur omniumque octo motuum
perspicua esset chorea, igniuit lucem clarissimam deus rerum
conditor e regione secundi a terra globi, quam lucem solem
uocamus». Cum propter ceteras ineffabiles utilitates quas
uniuerso mundo sol inuehit, tum etiam propterea ignis huius dicit
extitisse genituram ut tanta rerum designatio nulla tegeretur
obscuritate: ut cum idem rebus colorem daret, tum etiam numeri,
quo temporis spatia notantur, commoditas proueniret atque ut
dierum et noctium uicissitudo succederet. Mensis uero designauit
esse genituram cum luna peragrato circulo suo solem conuenit,
anni quoque cum sol ad idem signum ex quo progressus erat
reuertitur numero dierum trecentorum sexaginta quinque et parte
quarta. Quare factum ut a prudentissimis uiris et iuxta
caelestium rerum obseruationem exercitatissimis quarta illa
portio quarto post anno in unum collecta et accorporata spatium
diei noctisque compleret.

[118] «Est tamen intellectu facile quod perfectus temporis
numerus perfectum annum compleat tum demum cum omnium octo
circumactionum cursus peracti uelut ad originem atque exordium
circumactionis alterius reuertentur, quam semper idem atque
uniformis motus dimetietur». Perfectum temporis numerum, qui
perfectum complet annum, appellat eum quo tam septem planetes
quam ceterae stellae, quae dicuntur ratae, repraesentatae
originalibus sedibus eandem quae fuit initio rerum principioque
mundi, constitutionis efficiunt designationem, ita ut et
prolixitas prolixitati et interuallorum pristinorum latitudini
latitudo et profunditati profunditas quadret. Hoc autem tempus
continet annorum innumerabilem seriem, quippe cum stellarum
errantium circuitus impares sint necessarioque diuersis
temporibus cursus suos compleant, praeterea latius aliae a
medietate mundi euagentur, angustius uero aliae ad austri
septentrionisue conuexa, celsiores aliae a terra sint, aliae non
adeo longo altitudinis interuallo distent a regione terrae,
diuersos quoque inter se motus agant ut citae tardius
progredientibus, ultra progredientes retrorsum recedentibus,
humilibus excelsae, dextrae sinistris, sinisteriores
dexterioribus occurrant in unum, nihilque omnino sit quod in
designatione differat a ceterorum astrorum habitu specie figuris.
Atque ut omnes omnibus aequis diametris distent unumque nutum
atque unam efficiant stellarum omnium conformationem, cum sit
necesse, si unus aliquis ex ignibus repraesentatus fuerit in
antiquae constellationis statum iuxta rationem forte altitudinis,
latitudini tamen non sit repraesentatus antiquae, uel si
perfecte per omnia momenta unus reuocatus ad antiquum statum
fuerit, ceterorum tamen, quorum est diuersa condicio, perfecta
repraesentatio minime prouenerit, necesse sit etiam eius stellae
quae in repraesentatione perfecta inuenietur rursum fieri aliam
mutationem, quoad opportunitas illa proueniat, quae unam faciem
atque eandem repraesentet quae fuit ab initio mundi. Quem quidem
motum et quam designationem non est putandum labem
dissolutionemque afferre mundo, quin potius recreationem et quasi
nouellam uiriditatem positam in auspicio motus noui; haud sciam
an in quibusdam regionibus terrae prouentura sit ulla ex
innouatione iactura. Hactenus de mundi sensilis constitutione
tractauit.

COMMENTARII PARS SECVNDA

DE QVATTVOR GENERIBVS ANIMALIVM

[119] Mundi totius perfectionem ab opifice absolutam deo
praeteriti operis textu secreuimus Platonicis dogmatibus, quoad
mediocritas ingenii passa est, inhaerentes iuxta naturae
contemplationem artificiosasque rationes. Deinde ante omnes res
primam pertractat caelestium orbium, qui sunt infixi tergo ratae
atque inerrabilis conuersionis, generationem, eorum etiam quae
mundus complectitur, quo sit plena perfectaque uniuersa res
animalque sensilis mundi proximam similitudinem nanciscatur
perfecto intellegibilique et exemplari ex se genito mundo;
quattuorque sensilium animalium species, tam caelestium quam
terrenorum, naturali contemplatione dinumerat: caelestium quidem
stellas, terrenorum uero uolatilia et item nantia quaeque per
terram feruntur, iure dicta terrena quippe quae terra nutriantur
et in eiusdem terrae gremio quiescant, quodque corpora eorum ex
maiore parte terrena ex obtinentis materiae uocabulo
cognominantur, perinde ut caelestia, quae ex maiore parte ignis
puri liquidique concreta aeterni appellantur ignes.

[120] Nec contentus supra dictorum animalium demonstratione
porrigit diligentiam usque ad angelicae naturae, quos daemonas
uocat, extricationem. Quorum quod est purius in aethere sedes
habet, alterum in aere, tertium in ea regione quae humecta
essentia nominatur, quo interna mundi congesta sint animalibus
ratione utentibus nec sit ulla eius regio deserta. Quem quidem
tractatum, quod sit elatior et ultra naturae contemplationem,
necessario differt et ait deum post generationem stellarum
ratarum, cum unaquaeque earum diuinum animal esset utens corpore
mixto ex sincerissimis materiis quattuor et ex maiore parte ignis
sereni, coruscum quoddam animal et formatum in modum sphaerae
infixisse summo cum modulamine aplani globo eumque omnem huius
modi luminibus exornasse. Vbi uero mouendi usus est necessarius
uisus, ex omnibus motibus duos hos tribuisse praecipuos: unum ex
accidenti, quo rapit stellas aplanes ad occidua, quem motum nunc
uocat in antecedentia, alterum uero principalem, qui est
circumactio circaque semet uertitur, similem deliberatiuo animae
motui quinque ceteris cessantibus motibus.

[121] Etenim loculares motus septem sunt, opinor: duo quidem
iuxta longitudinem, id est ante et post, duo item alii per
latitudinem, in dextram et sinistram, duoque alii iuxta
profunditatem, sursum et deorsum, et ultimus supra memoratae
circumactioni similis, qui fixo circumuolat cardine. Quia ergo ex
his septem motibus duum tantummodo singulis ratis stellis usum
tribuit deus, principalem quidem circumactionem, ex accidenti
uero qui fertur in dextram, recte dixit quinque praeterea motus
alios uacare. Deinde concludit commemorans de motibus se
stellarum errantium in superioribus disputasse. Et caelum quidem
ita exornatum est sapientibus et aeternis animalibus inquilinis.

[122] Quod uero consequens uideretur mortalium quoque et
obnoxiorum passionibus animalium demonstrari genituram, haec sunt
porro terrena, iure meritoque prius quae de terra ipsa dicenda
existimabat exponit. Dicit autem quod hanc quoque deus
«constrictam limitibus per omnia uadentis et cuncta continentis
poli» constituerit «noctis dieique custodem». Sed polum nuncupat
eum qui omne mundi corpus peruadit axem. «Constrictam» uero
dupliciter intellegendum, uel iuxta Pythagoram ignem uertentem se
circum axem, placet quippe Pythagoreis ignem quidem utpote
materiarum omnium principem medietatem mundi obtinere, quem Iouis
custodem appellant; per hunc porro moueri circumactas in gyrum
tamquam stellas terram et anticthona. Quare uel sic intellegendum
uel aliquanto uerisimilius medietati mundi adhaerentem quiescere
terram proptereaque et a Platone et a multis aliis Vestam
cognominari. Denique in {€Phaedro€} idem ait: «Manet enim Vesta
in diuino domicilio sola».

[123] «Custodem» uero et opificem «diei et noctis» propterea
dicit esse quia per eandem, id est terram, uectus sol partes eius
subiectas sibimet illustrans diem facit. Cum uero obiecerit se
ex aliqua parte solis anfractibus terra ipsa obumbratur; itaque
ex umbris crassa noctis caligo succedit. Simul quia immobilis
terra est, significanter eam «custodem noctis et diei»
cognominauit. Neque enim pereunte die nox nascitur uel noctis
amissione dies oritur, sed utraque salua succedit altera. Quia
uero hoc fit per eam indefesse ipsa manente semper in sua sede,
spectatrix est, opinor, eorum quae uelut ante conspectum suum
geruntur meritoque «custos». «Antiquissimam» uero deorum dicit,
opinor, uel quia locus est animalium capax, regio porro et locus
praecogitetur his quae in loco sunt necesse est, uel quia puncti
rationem obtinet; hoc porro antiquius esse omni magnitudine atque
omnibus quantitatibus naturali quadam mentis conceptione
praenoscitur, uelut ait Hesiodus:



     Prima quidem haec caligo, dehinc post terra creata est,
     spirantum sedes firmissima pectore uasto.
     


Post enim chaos, quam Graeci {€hylen€}, nos siluam uocamus,
substitisse terram docet in medietate mundani ambitus ut
fundamenta fixam et immobilem. Nobis autem natura tributum est id
quod stat prius his quae mouentur mente percipere; omnis quippe
motus post stationem sumit exordium.

[124] Stellarum uero errantium opera, quae propter modulatam et
consonam celebrantur agitationem, quam idem appellat choream, in
progressibus et anfractibus earundem stellarum perspicue
uidentur, ut cum apparent nimio quodam incitatoque motu
progressae longius uel cum diu stare in uno atque eodem loco et
item cum retrorsum ferri putantur, tum in coetibus quoque et
effulsionibus et absconsionibus uel in eois uel in occiduis,
conuersionibus quoque et aequinoctiis omnibusque
transfigurationibus, hoc amplius in defectionibus et reparatis
illustrationibus, denique ceteris huius modi. <De quibus> si quis
dedita opera disputet, hunc frustra dicit terere superuacuum
laborem proptereaque excusat ratus tractatum istum ad astronomiam
potius quam physiologiam pertinere. «Parabolas» enim quasdam
appellat, qui comitatus sunt siderum, ut iuxta solem indiuidui
semper Mercurius et Lucifer; «reciprocos circuitus», quos
astrologi regradationes uocant, «progressus» item ad praecedentia
profectionem, etiam «coniugationem»: duplex uero est coniugatio,
altera per cathetum, altera per diametrum. Atque ea quae per
cathetum fit significat cuius modi stellae qualibus coeant quaeue
sit earum coetus significatio; per diametrum uero contra
distantium a se stellarum positionem uult intellegi, cum ex
medietate stellae ad alterius contra positae stellae medietatem
directa linea conectit et continuat utramque. Quos uero defectus
mathematici uocant, Plato «obstacula» appellat proprie magis et
aliquanto significantius, non quo sibi inuicem obsistant, sed
quod nobis a terra spectantibus inferioris subiectu uisus
arceatur stellae superioris proptereaque deficere ac laborare
propter obiectum inferioris superior existimatur.

[125] Item, inquit, quae longo interuallo rursus apparent metus
et quaedam portenta significant uel mox futura uel serius,
significationem uero pertinere ad eos qui de his rebus
ratiocinari possunt putat. Ex quo intellegi datur non stellas
facere quae proueniunt, sed futura praenuntiare. Quam rationem
secutus etiam uates Homerus ortum Caniculae «Canem Orionis»
appellat, cum hanc eandem stellam Astrocynon quidam, Aegyptii
uero Sothin uocent, cuius completur annus qui Cynicus uocatur
annis mille quadringentis sexaginta. Dicit autem Homerus de hoc
sidere hactenus:

     Iste quidem clarus, sed tristia fata minatur,
tunc, opinor, cum fuerit interuallo temporis uisus; uidetur porro
interposito quadriennio, sed non in isdem locis. Quater porro
trecentis sexaginta quinque <annis siue trecentis sexaginta
quinque> quadrienniis completur Cynicus annus.

[126] Aegyptiorum quoque prophetae stellam quandam aliquot annis
non uisam uerentur, quam uocant Ach. Porro sidus hoc exoriens
morbos populorum multorumque optimatium mortes denuntiat. Homerus
denique, qui idem fuerit Aegyptius, siquidem Thebanus fertur,
quae ciuitas est apud Aegyptum nobilissima, id ipsum latenter
exequitur in Iliadis exordio, cum dicit propter iram Achillis,
cuius pater Peleus, mater uero maritima fuerit dea, morbum atque
interitum non modo clarorum uirorum sed aliorum quoque animalium
et pecorum bello necessariorum extitisse; quo quidem sumpto
exordio cetera poetica licentia finxit. Est quoque alia sanctior
et uenerabilior historia, quae perhibet ortu stellae cuiusdam non
morbos mortesque denuntiatas sed descensum dei uenerabilis ad
humanae conseruationis rerumque mortalium gratiam. Quam stellam
cum nocturno itinere suspexissent Chaldaeorum profecto sapientes
uiri et in consideratione rerum caelestium satis exercitati,
quaesisse dicuntur recentem ortum dei repertaque illa maiestate
puerili ueneratos esse et uota tanto deo conuenientia nuncupasse.
Quae tibi multo melius sunt comperta quam ceteris.

[127] At uero naturae daemonum «praestare rationem maius esse
opus» dicit «quam ferre ualeat hominis ingenium», non quo
disputatio haec a philosophis aliena sit — quibus enim aliis
magis competat? —, sed quod inquisitio istius rei primariae
superuectaeque contemplationis sit, quae appellatur epoptica,
altior aliquanto quam physica, proptereaque nobis, qui de rerum
natura nunc disputamus, nequaquam conueniens esse uideatur. Idem
tamen breuiter et strictim de his potestatibus quae dii putantur
locutus, credo propterea ne mundi constitutio imperfecta
relinqueretur ex quotacumque parte, si sileret de huius modi
rebus, credule mage quam persuadenter et probabiliter ostendit
oportere «credulitatem» omnes doctrinas praecedere, maxime cum
non quorumlibet sed magnorum et prope «diuinorum» uirorum sit
assertio — denique non frustra de Pythagora dictum «ipsum dicere»
proptereaque ultra quaeri non oportere. Ergo, inquit, neque
probationes semper adhibendae nec persuadens assertio his quae
dicuntur a priscis diuina quadam sapientia praeditis. Simul
exponit ea quae Orpheus et Linus et Musaeus de diuinis
potestatibus uaticinati sunt, non quo delectaretur aut crederet,
sed quod tanta esset auctoritas uaticinantium ut his
asseuerantibus parcius credi non oporteret.

[128] At uero in eo libro qui {€Philosophus€} inscribitur summa
diligentia praecipuaque cura omnes exequitur huius modi
quaestiones: priscorum hominum genus omnia quae ad usum hominum
uitaeque agendae facultatem diuino consilio prouidentiaque
demanant auxiliantibus atque operantibus tam potentiis quam
rationibus, haec ipsa quae auxiliantur deos existimasse,
propterea quod rudibus animis nondum insedisset ueri dei
sciscitatio. Erant enim pastores et siluicaedi ceterique huius
modi sine studiis humanitatis, quos cladis publicae superstites
fecerat opportuna habitatio ex tempestatum atque illuuionis
incommodo. Quae poetae postea blandientes humanis passionibus
propter cupiditatem lucri uersibus suis formata membratimque
effigiata amplis et reconditis nominibus exornauerunt, usque adeo
ut etiam uitiosas hominum illecebras turpissimosque actus deos
cognominarent obnoxios passioni. Itaque factum ut pro gratia,
quae ab hominibus debetur diuinae prouidentiae, origo et ortus
sacrilegio panderetur; cuius erroris opinio creuit inconsultorum
hominum uanitate.

[129] Haec ad praesens Plato quidem de daemonum genere disseruit,
nos tamen oportet, etsi non usque quaque, ueram eorum breuiter
explicare rationem, quae est huius modi. Quinque regiones uel
locos idem Plato esse dicit in mundo capaces animalium, habentes
aliquam inter se differentiam positionum ob differentiam corporum
quae inhabitent eosdem locos. Summum enim esse locum ait ignis
sereni, huic proximum aethereum, cuius corpus esse ignem aeque,
sed aliquanto crassiorem quam est altior ille caelestis, dehinc
aeris, post humectae substantiae, quam Graeci {€hygran usian€}
appellant, quae humecta substantia aer est crassior, ut sit aer
iste quem homines spirant, imus uero atque ultimus locus terrae.
Quae porro in locis differentia est, eadem etiam in
magnitudinibus inuenitur: caelestis maximus, quippe qui omnia
intra complexum suum redigat, breuissimus terrae, quia ceteris
omnibus corporibus ambitur, iuxtaque rationem continui
competentis ceteri medii.

[130] Cum igitur extimi limites, id est summus atque imus,
celebrentur conuenientibus animalibus naturae suae, scilicet
ratione utentibus — caelestis quidem stellis, terrestris autem
hominibus —, consequens est etiam ceteros locos regionesque
interiectas plenas esse rationabilibus animalibus existimari, ne
quis mundi locus desertus relinquatur. Etenim est absurdum
homines quidem imam mundi regionem inhabitantes fragili corpore,
animo cum amentia et sine sinceritate pleno paenitudinis ob
inconstantiam commotionum suarum, alias aliis atque aliis
placentibus, rationabiles animantes putari; stellas uero
prudentis naturae ob aeternam actuum suorum constantiam nulli
paenitudini obnoxias, puro minimeque dissolubili corpore, utpote
quae extimas ignis cuncta ambientis regiones incolant, sine anima
fore, carere etiam uita putare. Cui quidem rei Hebraeorum quoque
sententia concinit, qui perhibent exornatorem mundi deum
mandasse prouinciam «soli quidem, ut diem regeret, lunae uero, ut
noctem tueretur», ceteras quoque stellas disposuisse tamquam
limites temporum annorumque signa, indicia quoque futurorum
prouentuum. Quae cuncta tam moderate, tam prudenter, tam iugiter
continueque agi sine rationabili, quin potius sine sapientissimo
rectore non possent.

[131] Quare cum sit diuinum quidem et immortale genus animalium
caeleste sidereum, temporarium uero et occiduum passionique
obnoxium terrenum, necesse est esse inter haec duo medietatem
aliquam conectentem extimos limites, sicut in harmonia uidemus et
in ipso mundo. Vt enim sunt in ipsis materiis medietates, quae
interpositae totius mundi corpus continuant iugiter, suntque
inter ignem et terram duae medietates aeris et aquae, quae mediae
tangunt conectuntque extimos limites, sic, cum sit immortale
animal et impatibile idemque rationabile, quod caeleste dicitur,
existente item alio mortali passionibusque obnoxio, genere
nostro, necesse est aliquod genus medium fore, quod tam caelestis
quam terrenae naturae sit particeps, idque et immortale esse et
obnoxium passioni. Talis porro natura daemonum est, opinor,
habens cum diuinitate consortium propter immortalitatem, habens
etiam cum occiduis cognationem, quia est patibile nec immune a
passionibus, cuius affectus nobis quoque consulit.

[132] Huius porro generis est illud aethereum, quod in secundo
loco commemorauimus positum, quos Hebraei uocant sanctos angelos
stareque eos dicunt ante dei uenerabilis contemplationem, summa
<prudentia> atque acri intellegentia, mira etiam memoriae
tenacitate, rebus quidem diuinis obsequium nauantes summa
sapientia, humanis uero prudenter opitulantes idemque
speculatores et executores, daemones, opinor, tamquam daëmones
dicti; daëmonas porro Graeci scios rerum omnium nuncupant. Quos
quidem praefectos sensili mundo primo quidem uicem imitari
aliquam putandum — ut enim deus iuxta angelum, sic angelus iuxta
hominem —, dehinc quod usui nobis sint interpretantes et
nuntiantes deo nostras preces et item hominibus dei uoluntatem
intimantes, illi nostram indigentiam, porro ad nos diuinam opem
deferentes; quam ob causam appellati angeli ob assiduum officium
nuntiandi. Testis est huius beneficii cuncta Graecia omne Latium
omnisque Barbaria gratulationesque populorum libris conditis ad
memoriam perpetuitatis. Indiget quippe natura generis humani
nimium imbecilla suffragio melioris praestantiorisque naturae.
Quam ob causam creator omnium et conseruator deus uolens esse
hominum genus praefecit his per quos recte regerentur, angelos
siue daemonas.

[133] Nec nos terreat nomen promisce bonis et improbis positum,
quoniam nec angelorum quidem terret, cum angeli partim dei sint
ministri (qui ita sunt sancti uocantur), partim aduersae
potestatis satellites, ut optime nosti. Igitur iuxta usurpatam
penes Graecos loquendi consuetudinem tam sancti sunt daemones
quam polluti et infecti. De quibus mox erit aptior disputandi
locus; nunc de eo genere sit sermo quod ait Plato admirabili
quadam esse prudentia memoriaque et docilitate felici, quod omnia
sciat cogitationesque hominum introspiciat et bonis quidem
eximie delectetur, improbos oderit contingente se tristitia quae
nascitur ex odio displicentis — solus quippe deus, utpote plenae
perfectaeque diuinitatis, neque tristitia neque uoluptate
contingitur.

[134] Cunctis ergo caeli regionibus sortitis daemonas inquilinos
agi mutuos commeatus mediam mundi sedem incolentibus potestatibus
obsequium caelo praebentibus, etiam terrena curantibus. Quae
potestates aetherei aereique sunt daemones, remoti a uisu nostro
et ceteris sensibus, quia corpora eorum neque tantum ignis habent
ut sint perspicua, neque tantum terrae ut soliditas eorum tactui
renitatur; totaque eorum compago ex aetheris serenitate et aeris
liquore conexa indissolubilem coagmentauit superficiem; ex quo
non nulli regionem hanc nostram Ἀίδην merito, quod sit {€aides€},
hoc est obscura, cognominatam putant. Multos porro esse daemonas
etiam Hesiodo placet. Ait enim ter esse eorum decem milia eosque
esse tam in obsequio dei quam in tutela mortalium, non certam
summam conficiens numeri eorum, sed iuxta uim pleni numeri trium
multiplicans decem milia.

[135] Erit ergo definitio daemonis talis: «Daemon est animal
rationabile, immortale, patibile, aethereum, diligentiam
hominibus impertiens». «Anima» quidem quia est anima corpore
utens; «rationabile» uero quia prudens; «immortale» porro quia
non mutat corpus aliud ex alio, sed eodem semper utitur;
«patibile» uero propterea quia consulit, neque enim dilectus
haberi potest sine affectus perpessione; «aethereum» item ex loco
uel ex qualitate corporis cognominatum; «diligentiam» uero
«hominibus impertiens» propter dei uoluntatem qui custodes dedit.
Eadem haec erit definitio aerei quoque daemonis, nisi quod hic
in aere mansitat et, quanto est terrae propinquior, eo passioni
affectus accomodatior. Reliqui daemones neque ita probabiles
neque ita commodi nec inuisibiles semper, sed interdum
contemplabiles, cum in diuersas conuertuntur figuras. Exsanguium
quoque simulacrorum umbraticas formas induuntur obesi corporis
illuuiem trahentes, saepe etiam scelerum et impietatis ultores
iuxta iustitiae diuinae sanctionem. Vltro etiam plerumque
laedunt; tanguntur enim ex uicinia terrae terrena libidine
habentque nimiam cum silua communionem, quam malignam animam
ueteres uocabant. Hos quidam et huius modi daemonas proprie
uocant desertores angelos; quibus nulla quaestio referenda est
super nomine.

[136] Plerique tamen ex Platonis magisterio daemonas putant
animas corporeo munere liberatas, laudabilium quoque uirorum
aethereos daemonas, improborum uero nocentes, easdemque animas
anno demum millesimo terrenum corpus resumere, Empedoclesque non
aliter longaeuos daemonas fieri has animas putat, Pythagoras
etiam in suis {€Aureis uersibus€}:



     Corpore deposito cum liber ad aethera perges,
     euades hominem factus deus aetheris almi.
     


Quibus Plato consentire minime uidetur, cum in {€Politia€}
tyranni animam facit excruciari post mortem ab ultoribus, ex quo
apparet aliam esse animam, alium daemonem, siquidem quod
cruciatur et item quod cruciat diuersa esse necesse sit, quodque
opifex deus ante daemonas instituit quam nostras animas creauit
quodque has indigere auxilio daemonum, illos his uoluerit
praebere tutelam. Quasdam tamen animas quae uitam eximie per
trinam incorporationem egerint uirtutis merito aereis uel etiam
aethereis plagis consecrari putat a necessitate incorporationis
immunes.

[137] Hactenus de natura daemonum. Deinde de mortalium genere
disserit, ac primo de hominibus eorumque ipsorum sexu uirili,
rationabilem partem animae duplici uirtute praeditam docens:
alteram quae contemplatur eandem semper immutabilemque naturam,
ex qua intentione mentis conualescit sapientia, alteram item quae
mutabilium generatorumque opinatrix est, cui prudentiae
uocabulum congruit. Vtramque porro hanc animae potentiam a summo
et intellegibili deo dicit uniuersi corporis, mundi sensilis
uidelicet, animae datam, ceteras ratione carentes et occiduas
animae portiones, id est appetitum sensuum, locularem motum,
quaque corpora nutriuntur totumque corpus, iussu et ordinatione
architecti dei a generatis ab ipso potestatibus assignata esse
mortalibus propterea ne, si haec etiam ab opifice et
intellegibili deo forent, unius essent fortunae omnia
immortalibusque existentibus cunctis nullo existente mortali
semine claudicaret uniuersitatis perfectio, cum in exemplari, hoc
est intellegibili mundo, inferioris naturae semina
intellegibiliter extent.

[138] Videamus nunc sermonis textum. «Di deorum, quorum opifex
idem paterque ego». Dramatica est dialogi, quod ad dispositionem
pertinet, adumbratio, sermo uero speciei augustioris. Decet
denique hoc in genere orationis arcanorum interpretatio fabulosa.
Nihil ergo inconuenienter facit auctor, quod opificem deum
inducit contionantem sancientemque a se genitis quae obseruari
uellet, multis rationibus: primo recreationis legentium causa,
quippe res difficilis lepido sermone condita facilius ad intima
mentis admittitur; deinde inopinatae allocutionis uarietas mixta
religioni raptis animis ad imaginem contionantis praesentem
laborem sentiri non sinit; tum immutatio magisterii nouo
instituto operis exordio nouas uires excitat audientis, siquidem
et deficit omnis auditor aduersum molestiam uniformis eloquii,
porro attentior fit, cum nouae spes dispositionis ostenditur. Hoc
in loco dogmata etiam sua studiose asserit, ut non tam a se
inuenta quam a deo praedicta uideantur, praedicta autem non illo
sermone qui est positus in sono uocis ad declarandos motus
intimos propter humanae mentis inuolucra (deus enim nullo
obstaculo prohiberi potest ab intellectu scientiaque omnium
rerum), <sed> lege diuina quam Plato «ineuitabilem» appellat
«promulgationem».

[139] Quid ergo dicit deus? «Di deorum, quorum idem opifex
paterque ego». Praeclare; facit enim regem optimatibus
sancientem, ut lex illis data etiam ad ceteras potestates atque
animas commearet. «Opificem se et parentem» eorum esse
commemorat, opificem quidem utpote a quo facti sint, patrem uero
ut qui consulat prouide quatenus aeterni ac beati sint. «Opera
siquidem uos mea», quia pater est et opifex non substantiae sed
generationis; illi enim optimates, id est stellae, non sunt
intellegibiles sed sensiles, at uero fabricator eorum
intellegibilis apprime. Deinde docet eos cuius naturae sint
quodque ex compositione subsistant. Porro quae ex compositione
subsistunt dissolubilia sunt isdem rationibus quibus
subsisterent; ipsi tamen indissolubiles; merito, non enim sunt ex
ullo ortu temporario sed ex uoluntate summi dei emensa omnem
temporum antiquitatem. Qui uero indissolubiles eos esse
confitetur sine ullo quoque ortu concedat necesse est; quod uero
initium non habet, sine fine certe est, et quod finem non habet
sine ortu est. «Diuinum» autem et «immortale» cognomentum uocat
«rationis potentiam», id est rationem, mortalia porro et
associata, immo, ut ipse ait, «attexta», quae sunt, opinor, in
uitiis, iram uidelicet et uoluptatem.

[140] Deinde genituram humanarum prosequitur animarum, ut natura
eius liquido comprehendatur, et perseuerat in fabula quam
interposuit, propterea ut quae dicuntur manifesta sint. Rursus
enim cratera proponit et mixturam concretionemque earum
potentiarum ex quibus mundi anima concreuerat exque reliquiis
earum nostras machinatur, uidelicet ex illa duplici natura
eiusdem et item diuersi <necnon indiuiduae> diuiduaeque
substantiae, quae non ut antea sincerae puritatis erant; neque
enim anima, quae ex sincerissimis excuderetur, in tanta siluae
uitia posset incidere nec congruere cum mortalis corporis
fragilitate. «Miscebat» autem, inquit, «eodem propemodum genere
... nec tamen eadem exoriebatur puritas serenitasque prouentuum».
Merito quoniam in his animis quae uiuificant morti obnoxia
genera animalium, non pura ratio intellectusue sincerus sed
aliquantum tam iracundiae quam libidinis inuenitur. Mixta igitur,
inquit, anima ipsa etiam in longum secatur eiusque una pars
integra relinquitur iuxta naturae, quae uocatur «eadem»,
circumactionem — ex quo intellegunt diuina omnia sapientesque
fiunt qui intellegunt —, «diuersae» uero «naturae» partem secat
sexies iuxta motum rationabilem planetum harmonicis et
arithmeticis et geometricis medietatibus, ut supra demonstratum
est; haec est animae uirtus quae «opinio» dicitur, qua duce quae
nascuntur et occidunt noscimus. Quae constitutio animae propterea
facta est ut esset, opinor, eadem anima scia tam intellegibilium
quam substantiae sensilis, utpote quae rationes utriusque
naturae habeat in semet ipsa. Haec est animae rationabilis
institutio a uenerabili deo facta in hominis «innexa» uultum, cum
occasiones uitiorum percipit aeternae legis prouida moderatione.

[141] Deinde ait «delegisse animas stellarum numero pares
singulasque singulis comparasse easdemque uehiculis competentibus
superimpositas uniuersae rei naturam spectare iussisse».
Antequam sementem faceret animarum, superimposuit stellis
singulis singulas animas, quo isdem uehiculis usae in circuitu
stellarum cunctam mundi naturam considerarent, illud docens quod
sine diuinitatis adminiculo ipsa per se anima nihil ualeat
spectare atque intellegere diuinum.

[142] «Legesque immutabilis decreti docuit». Hic iam magnam et
difficilem rationem commouet, de qua multa disceptatio habita
inter ueteres perseuerat etiamnunc. Perfunctorium ergo tractatum
haberi nunc conuenit iuxta Platonicum dogma; longum est enim
persequi ceterorum, quorum plerique nihil putant fato fieri, alii
omnia nec quicquam arbitrio ac uoluntate, quidam alia esse quae
fato nihiloque minus alia esse quae uoluntate fiant.

[143] Igitur iuxta Platonem praecedit prouidentia, sequitur
fatum; ait enim deum post mundi constitutionem diuisisse «animas
stellarum numero pares singulasque singulis comparasse»
uniuersique mundi monstrasse naturam atque uniuersam fatorum
seriem reuelasse. Horum enim quae prima sunt prouidentiam
indicant, secunda leges fatales, proptereaque iuxta Platonem
praenascitur prouidentia; ideoque fatum quidem dicimus ex
prouidentia fore, non tamen prouidentiam ex fato. Fatum ergo
iuxta Platonem dupliciter intellegitur et dicitur, unum cum
substantiam eius animo intuemur, alterum cum ex his quae agit et
esse id et cuius modi uim habeat recognoscimus. Idem fatum in
{€Phaedro€} quidem «scitum ineuitabile», in {€Timaeo€} «leges»
quas deus de «uniuersae rei natura» dixerit caelestibus animis,
porro in {€Politia€} «Lacheseos» appellat «orationem», non
tragice sed more theologorum.

[144] Possumus ergo «ineuitabile» quidem «scitum» interpretari
legem minime mutabilem ex ineuitabili causa, leges uero, quas de
«uniuersa natura» dixit animis deus, legem quae mundi naturam
sequitur et qua reguntur mundana omnia, «Lacheseos» uero, hoc est
Necessitatis <filiae>, «orationem» diuinam legem qua praeteritis
et item praesentibus conectuntur futura. At uero in substantia
positum fatum mundi anima est, tripertita in aplanem sphaeram
inque eam quae putatur erratica et in sublunarem tertiam. Quarum
elatam quidem ad superna dici Atropon, mediam Clotho, imam
Lachesin: Atropon quod aplanes in nulla sit deflexione, Clotho
propter uarie perplexam tortuosamque uertiginem, qua proueniunt
ea quae diuersae naturae deuius motus importat, Lachesin uero
tamquam sortitam id munus ut omnia praedictarum opera effectusque
suscipiat. Itaque non nulli putant praesumi differentiam
prouidentiae fatique, cum reapse una sit: quippe prouidentiam dei
fore uoluntatem, uoluntatem porro eius seriem esse causarum, et
ex eo quidem, quia uoluntas prouidentia est, <prouidentiam>
porro, quia eadem series causarum est, fatum cognominatam. Ex quo
fieri ut quae secundum fatum sunt etiam ex prouidentia sint,
eodemque modo quae secundum prouidentiam ex fato, ut putat
Chrysippus; alii uero, quae quidem ex prouidentiae auctoritate,
fataliter quoque prouenire, nec tamen quae fataliter ex
prouidentia, ut Cleanthes.

[145] Sed Platoni placet neque omnia ex prouidentia fore, neque
enim uniformem naturam esse rerum quae dispensantur; ita quaedam
ex prouidentia tantum, quaedam ex decreto, non nulla ex uoluntate
nostra, non nulla etiam ex uarietate fortunae, pleraque casu
quae ut libet accidunt. Et diuina quidem atque intellegibilia
quaeque his proxima sunt secundum prouidentiam solam, naturalia
uero et corporea iuxta fatum; ea porro quae nostri arbitrii
nostrique iuris sunt, sponte nostra; porro quae extra nos posita
sine ratione atque inopinate accidunt: si quidem ex nostro
disposito coepta erunt, fortuita, si sine nostra institutione,
casu prouenire dicuntur.

[146] Quae cuncta manifestius in {€Timaeo€} digerit ita dicens:
quibus ita ordinatis «cum in proposito rerum creator maneret...»
Quaenam ordinauerat? Scilicet quod uniuersae rei animam corpusque
omne modulamine apto iugauerat. «Intellegentes, inquit,
iussionem patris filii iuxta mandatam informationem immortali
sumpto initio mortalis animantis ex mundi materiis igni terraque
et aqua cum spiritu faenus elementarium mutuati, quod redderetur
cum opus foret, ea quae acceperant conglutinabant», non
indissolubilibus illis nexibus ex quibus ipsi cohaeserant. Etenim
iussum dei, cui parent dii secundi, ratio est, opinor, continens
ordinationem perpetuam, quae fatum uocatur, idque trahit
originem ex prouidentia.

[147] Quid cum dicit: «Coagmentataque mox uniuersae rei machina
delegit animas stellarum numero pares singulasque singulis
comparauit easdemque uehiculis competentibus superimpositas
uniuersae rei naturam spectare iussit legesque immutabilis
decreti docuit». Mundi quippe machinam absoluere, deligere animas
stellarum numero pares, uehiculis aptis superimponere, uniuersae
rei monstrare naturam, leges immutabilis decreti docere, cuncta
haec officia prouidentiae sunt. Ipsae uero leges quae dictae sunt
fatum est idque diuina lex est mundi animae insinuata, salubre
rerum omnium regimen. Sic fatum quidem ex prouidentia est nec
tamen ex fato prouidentia.

[148] Nunc iam de fato, quod in munere atque actu positum est,
loquemur, quippe de hoc plurimae disceptationes habentur morales,
naturales, logicae. Nam cum omnia quae fiunt infinita sint et ex
infinito per immensum tempus infinitumque proueniant, cuncta
undique complectens fatum ipsum tamen finitum est ac determinatum
— neque enim lex neque ratio neque quid omnino diuinitate
praeditum indeterminatum — idque ipsum manifestatur ex statu et
conformatione caeli sub id tempus quod perfectum annum uocant. De
quo Plato sic ait: «Est tamen intellectu facile quod perfectus
temporis numerus perfectum annum compleat tunc demum cum omnium
octo circumactionum cursus peracti uelut ad originem et caput
circumactionis alterius reuertentur, quam semper idem atque
uniformis motus dimetietur». Hoc quippe omni tempore finito, ut
cuius determinatio certi circuitus spatio consideretur, omnia
quae uel in caelo uel in terris proueniunt rursum de integro ad
praeteritas condiciones redeant necesse est, ut puta qui nunc est
habitus constellationis post prolixam temporis seriem
instaurabitur eodemque modo qui sequitur deinceps est hoc semper.

[149] Ex quo apparet in actu positum fatum infinita uarietate
accidentium et ex infinito in infinitum tempus quae accidunt,
ipsum tamen esse determinatum et immutabili semperque eadem
proprietate. Vt enim circularis motus et item quod dimetitur eum
tempus utraque sunt circuli, sic ea omnia quae in gyros
circumferuntur circuli sint necesse est. Ergo «scitum
ineuitabile» uocat ille fatum, ineuitabilem uim potentiamque
intellegens principalem causam omnium quae in mundo consequenter
continueque fiunt. Haec porro anima est mundi tripertita, quod in
substantia positum fatum in superioribus diximus. Scitum porro
dei lex est, quam inexcusabilem fore asseruimus ob ineuitabilem
causam.

[150] Haec porro lex et «oratio» est et «sanctio», quam sanxit
deus animae mundi ad perpetuam rerum omnium gubernationem, neque
enim ut esset mundus modo, sed ut aeternus et indissolubilis
esset curauerat. Quae sanctio cum cuncta intra se contineat, alia
ex aliqua praecessione fiunt, quaedam secundum praecessionem,
scilicet ut in geometrica initia ex praecessione sunt, theoremata
uero secundum praecessionem; concessis quippe initiis, ut notae
et item lineae ceterorumque huius modi uelut originibus
elementisque, theoremata secundum praecessionem aperiuntur, quasi
quae habeant consequentiam concessae praecessionis. Sic etiam
«sanctio» ordinatio existens et lex omnia complexa causas
praecedentes ex meritis nostris habet ut initia quaedam; quae
porro necessitatibus constricta proueniunt, iuxta praecessionem
necessitatemque eius consequenter eueniunt.

[151] Ergo initium diuinae legis, id est fati, prouidentia, fatum
uero quod et parendi sibi obsequium et non parendi contumaciam
uelut edicto complectitur. Animaduersiones porro uel praemia
exoriuntur secundum collocati meriti praecessionem; collocati
autem in alterutram partem meriti praecessio animarum nostrarum
motus est iudiciumque et consensus earum et appetitus uel
declinatio, quae sunt in nobis posita, quoniam tam horum quam
eorum quae his contraria sunt optio penes nos est. Igitur in hac
rerum ordinatione atque lege antiquissima quaeque ex praecessione
dicuntur fore et sunt nostrae potestatis, quae uero post illa
sunt secundum praecessionem et necessitate constricta. Atque ut
aliud lex, aliud quod legem sequitur, id est legitimum, sic aliud
fatum et alia quae fatum sequuntur ex ineuitabili necessitate,
<id est> fatalia.

[152] Est igitur uniuersae rei anima fatum in substantia positum,
est item data huic informatio rem omnem recte gerendi lex, quae
in munere atque actu positum fatum continet <et> habet textum et
consequentiam talem: «si hoc erit, sequetur illud». Ergo quod ex
his praecedit in nobis est; quod sequitur secundum fatum; quod
alio nomine fatale dicitur a fato plurimum differens, ut sint
tria: quod in nobis positum est et ipsum fatum et quod secundum
fati legem pro meritis imminet. Deinde ipsius legis uerba ponit:
«Quae se comitem deo fecerit anima eorumque aliquid uiderit quae
uere sunt, usque ad alterius circuitus tempus erit incolumis, ac
si semper hoc faciet, semper incolumis manebit». Est igitur totum
hoc lex et edictum quod fatum proprie uocatur, secutum uero
Socratem legis edictum deo se comitem praebuisse proprium
Socratis opus; porro quod, cum ita uiueret Socrates, anima eius
usque ad alterius circuitus tempus incolumis perseuerat, iuxta
fatale decretum prouenit ac si semper hoc faciat, quod est in
Socrate, semper incolumis erit iuxta fatum.

[153] Hac ratione Laio praedictum est ab Apolline:



     Caue uetatos liberum sulcos seras:
     generatus ille te mactabit impie
     et omnis aula respergetur sanguine.
     


His quippe oraculis ostendit penes Laium fuisse ne sereret, quae
praecessio est; quod porro insecutum est, iam non in potestate
Laii sed potius in necessitate fatali iuxta meritum
praecessionis. Quod si necesse esset Laio sortem illam incurrere
aut iam dudum immineret clades illa ex ineuitabili necessitate,
uacaret sciscitatio, uacaret etiam praedictio. Sed ille quidem,
utpote praescius quae sequerentur, sementem iuxta fatum fieri
uetabat sciens in potestate eius positum, si abstinere uellet;
Laius uero, ut homo nescius futurorum, ab eo qui sciret, quid
agendum sibi esset sciscitabatur, seuit autem non fato eliciente
sed uictus intemperantia.

[154] Eodemque modo Thetis praedixerat filio, si bellaret apud
Troiam, amicitia sibi paratura necem, maturum exitium cum ingenti
fama futurum; si rediret ad patriam, longa uitae spatia portendi
sine gloria. Bellauit tamen nulla fati cogente uiolentia, nulla
quippe in optione ancipiti, sed tamquam bilis uiolentia, sed
propenso iuxta gloriam fauore. Quibus concinit etiam illud
Platonis: «causa penes optantem, deus extra culpam», item
«liberam esse uirtutem nec ulli obnoxiam necessitati» uel cum ait
animis Lachesis «nullam earum sortito sub dicionem daemonibus
esse uenturam, sed ipsas sponte lecturas sibi daemonem quem
quaeque putauerit deligendum». Iuxtaque Moysea deus primigenis
interdixit ne edulibus arborum, ex quibus notitia boni malique
animis eorum obreperet, uescerentur, quia, cum et abstinendi et
non abstinendi potestas penes eos esset, qui consultum his uellet
deus quid cauendum esset ostendit, non prohibiturus frustra, si
id fieri esset necesse.

[155] Nunc iam de his agemus quae in hominis potestate sunt.
Omnia quae sunt in tres partes a ueteribus diuisa sunt:
possibile, necessarium, ambiguum; possibile ut genus, necessarium
et dubium ut species; ergo omne possibile uel dubium uel
necessarium est. Necessarium porro dicitur quod necessitate
constrictum est, et quia possibilium pleraque obstari quo minus
proueniant non possunt, quaedam prohibentur declinanturque
consiliis, definitionibus adumbrantur huius modi: necessarium est
possibile cuius contrarium est impossibile, ut est omnia orta
occidere et aucta senescere; necesse est enim omne quod sit natum
emori, et quod usque ad senectutem prouectum senescere, nec est
contrarietati locus, scilicet, quod ortum sit non occidere.
Dubiorum uero definitio talis est: dubium est possibile cuius
etiam contrarium possibile, ut hodie post occasum solis pluuiam
futuram. Hoc enim possibile, aeque etiam contrarium eius
possibile, ut post occasum solis omnino non pluat.

[156] Iam uero dubiorum prouentuum plures differentiae: quaedam
enim frequentia sunt, quaedam peraeque frequentia, ut barbire
utque scire litteras uel agere causas. Aduersantur porro
frequentibus quae quidem rari exempli sunt, his porro quae
peraeque proueniunt quae non sunt peraeque. Erit ergo eorum quae
peraeque dubia sunt optio penes hominem, qui, utpote rationabile
animal, cuncta reuocat ad rationem atque consilium. Ratio porro
et consilium motus est intimus eius quod est in anima principale;
hoc uero ex se mouetur motusque eius assensus est uel appetitus.
Igitur assensus et appetitus ex se mouentur nec tamen sine
imaginatione, quam {€phantasian€} Graeci uocant. Ex quo fit ut
persaepe fallente imagine motus ille principalis animae
potestatis uel consensus deprauetur et eligat uitiosa pro
optimis. Cuius rei multiplex causa est, uel agrestis in
consultando inelegantia uel ignoratio uel nimium dedita mens
importuno fauori uel falsae opinionis anticipatio uel consuetudo
praua, certe alicuius uitii tyrannica quaedam dominatio;
proptereaque ui aut uiolentis delinimentis potius quam uoluntate
peccare dicimur.

[157] Quae cum ita sint, salua est, opinor, diuinatio, ne
praesagio derogetur auctoritas; potest quippe praescius tali
facta informatione fati consilium dare aggrediendi uel non
aggrediendi. Recteque et ratiorabiliter mathematicus originem
captabit instituendi actus ex prosperitate siderum atque
signorum, ut, si hoc factum erit, proueniat illud. Haec porro et
huius modi remedia sunt dubiorum prouentuum, in quibus consilii
salubritas medicina est. Habent etiam disciplinae locum maximeque
legum latio; quid est enim lex nisi iussum sciscens honesta,
prohibens contraria? Idcirco, quia horum electio in potestate
nostra est, laudisque honor et uituperationis nota praemiique
gratia et suppliciorum animaduersio, cetera item exhortamenta
uirtutis malitiaeque retinacula iure prospecta.

[158] Nunc, quoniam quid rerum sit prouidentia quidue fatum in
substantia positum et item quod in munere atque actu inuenitur
quidue in hominis potestate sit, quid item quod iuxta fati
decretum prouenit prosecuti sumus, de fortuna deque his quae casu
proueniunt disseremus. Fortunae potestatem omnem in rebus
hominum dicit esse, casus aliam quandam iurisdictionem. Quae enim
uel rebus uita carentibus uel sine ratione uiuentibus animalibus
accidunt non ex natura uel arte, haec omnia casu facta dicuntur,
quae uero hominibus accidunt uel fauentia negotiis eorum uel
aduersantia, fortuita et ex fortunae arbitrio putantur. Causarum
uero altera principalis est, altera accidens. Principalis causa
est itineris faciendi uel negotiatio uel ruris inspectatio uel
aliqua generis huius; accidens ut cum iter ingressos sol atque
aestus adurunt, quae sequitur infectio uultus et coloratio;
quippe non infectionis causa iter fuerat institutum. Communiter
ergo tam fortunam quam casum principali causae accidentes causas
esse dicemus, ut sit causa quidem principalis in fato, in fortuna
uero et casibus causa accidens. Et quia quae fiunt partim ex
necessitate habent auctoritatem, partim usitati et frequentis
exempli sunt, partim ex raro accidunt, et fortuna et casus in his
inueniuntur quae raro accidunt; et fortunae quidem
inrationabilis et cum admiratione prouentus inopinus ex hominum
proposito sumit originem, casus uero citra propositum hominis
fit, siquidem quod casu accidit uel in rebus uita carentibus uel
in mutis animalibus inuenitur.

[159] Breuiter ergo, cum duae causae initium habentes ex
proposito nostro ita concurrunt ut non quod propositum est at
longe secus praeterque opinionem accidat, fortunae ludus est, ut
si quis occulte thesaurum terrae mandet, dehinc agricola
propositum habens uitem aliamue quamlibet stirpem propagare
thesaurum illum, dum scrobem molitur, inueniat; certe neque qui
condidit, ut alius inueniret, sed ut ipse, cum prolato opus
esset, reportaret, nec agricola ut thesaurum inueniret, sed ut
scrobem faceret, laborauerat, et tamen uterque usus fortuna est
inopina. Quare sic etiam fortuna recte definiri potest: fortuna
est concursus simul cadentium causarum duarum originem ex
proposito trahentium, ex quo concursu prouenit aliquid praeter
spem cum admiratione, ut si creditor ob diu frustra repetitum
debitum procedat ad forum instruendorum gratia patronorum, eodem
etiam debitor mercandi causa, dehinc conuentus debitor arbitris
patronis diu tractum debitum depraesentet; diuersa quippe causa
utrisque procedendi fuit, et est illud potius actum quod
propositum non erat quam quod iam paene agebatur. Erit ergo etiam
casus concursus simul atque una accidentium sine ratione
causarum in uita carentibus uel mutis animalibus, ut cum clausae
ferae stabulis euasis rursum ad eadem stabula reuertuntur ultro
cumque ultro dicimus saxum concidisse. Ac de fato quidem deque
his quae in hominis potestate sunt, fortuna quoque et casibus,
satis dictum.

[160] Sed quia sunt aliquanta quae contra haec e diuerso
dicuntur, proponenda sunt et diluenda; tunc demum enim firmis
erit fundamentis locata Platonis sententia. Aiunt: «Ergo, si deus
cuncta ex initio scit, antequam fiant, nec sola caelestia, quae
felici necessitate perpetuae beatitudinis quasi quodam fato
tenentur, sed illas etiam nostras cogitationes et uoluntates,
scit quoque dubiam illam naturam tenetque et praeterita et
praesentia et futura, et hoc ex initio, nec potest falli deus,
omnia certe ex initio disposita atque decreta sunt, tam ea quae
in nostra potestate posita esse dicuntur quam fortuita nec non
subiecta casibus». Porro cum haec omnia iam dudum decreta sint,
cuncta quae proueniunt ex fato prouenire concludunt, leges etiam
et exhortationes et obiurgationes et disciplinas quaeque huius
modi sunt omnia teneri fatalibus condicionibus, quando, si cui
quid accidere decretum est, una etiam illud decretum sit cuius
ope uel beneficio debeat prouenire, ut si cui salus prouentura
erit in nauigando, proueniat ei non alio quoquam sed illo
gubernatore nauim regente, uel si cui ciuitati prouenturum erit,
ut bonis utatur institutis et moribus, ut Spartae, Lycurgi
legibus hoc debeat prouenire, item si quis erit iustus futurus,
ut Aristides, huic educatio parentum adiumento sit in iustitiae
atque aequitatis obtentu.

[161] Artes quoque sub fati decretum cadere manifestum esse
aiunt, nam et hinc iam dudum esse ordinatum quis aeger quo
medente reualescat; denique fieri frequenter ut non a medico sed
ab imperito curetur aeger, cum talis erit condicio decreti.
Similis ratio est laudum, uituperationum, animaduersionum,
praemiorum; fit enim frequenter ut aduersante fato quae recte
gesta sunt non modo nullam laudem, sed contra reprehensionem
suppliciaque afferant. At uero diuinationem dicunt clare
demonstrare prouentus iam dudum esse decretos; neque enim, nisi
decretum praecederet, ad rationem eius accedere potuisse
praesagos. Animorum uero nostrorum motus nihil aliud esse quam
ministeria decretorum fatalium, siquidem necesse sit agi per nos
agente fato. Ita homines uicem obtinere eorum quae dicuntur «sine
quibus agi non potest», sicut sine loco esse non potest motus
aut statio.

[162] Aduersum quae tam pugnaciter et ipso fato uiolentius
instituta quid respondebimus? Quod deus sciat quidem omnia, sed
unumquidque pro natura sua ipsorum sciat: necessitati quidem
subiugatum, ut necessitati obnoxium, anceps uero, ut quod ea sit
natura praeditum cui consilium uiam pandat; neque enim ita scit
ambigui naturam deus ut quod certum et necessitate constrictum
(sic enim falletur et nesciet), sed ita, ut pro natura sua uere
dubium sciat. Quid ergo dicimus? Deum scire omnia scientiamque
eius ex aeternitate solidari, porro quae sciuntur partim diuina
esse et immortalia, partim occidua et ad tempus; immortalium
rerum substantiam stabilem et fixam fore, mortalium mutabilem et
dubiam aliasque aliter se habentem ob naturae inconstantiam. Ergo
etiam dei scientia de diuinis quidem, quorum est certa et
necessitate perpetua munita felicitas, certa et necessaria
scientia est, tam propter ipsius scientiae certam comprehensionem
quam pro eorum quae sciuntur substantia; at uero incertorum
necessaria quidem scientia, quod incerta sint et in euentu
ambiguo posita — nec enim possunt aliter esse quam est natura
eorum —, ipsa tamen in utramque partem possibilia sunt potius
quam necessitatibus subiugata.

[163] Non ergo etiam dubia ex initio rigide disposita atque
decreta sunt, nisi forte id ipsum quod incerta esse et ex
ancipiti euentu pendere debeant. Quare quod animae quoque hominis
natura talis sit ut interdum ad uirtutem se applicet, interdum
ad malitiam praeponderet (perinde ut corpus modo sospitati modo
aegritudini proximum), fixum plane est et decretum ex origine.
Quis porro malus sit futurus aut bonus, neque decretum neque
imperatum, proptereaque leges, magisteria, deliberationes,
exhortationes, reuocationes, institutiones, nutrimentorum certa
obseruatio, laus, uituperatio, quaeque his simulantur, quia recte
uiuendi optio penes nos est.

[164] Si igitur eorum quae sunt pleraque iuris nostri sunt, alia
extra nostram potestatem, nostra quidem appetitus, iudicium,
uoluntas, consensus, praeparatio, electio, declinatio; aliena
uero diuitiae gloria, species, fortitudo, ceteraque quae potius
optare possumus quam uindicare, recte dicitur, si quis forte
uelit quae non sunt in potestate nostra nostri iuris esse
praesumere, nihil sapere; consequenter ergo etiam is qui quae
nostra propria sunt praesumit aliena nihil, opinor, sapit.
Denique nullus laudatur ob adeptionem secundorum, quae in hominis
potestate non sunt, nisi forte putatur beatus — prosperitas enim
non est in eius arbitrio. At uero in iustitiae contractibus
temperantiaeque negotiis et in ceterarum uirtutum obseruantia
iure laudamur, siquidem uirtus libera est, contraque agentes
reprehendimur, quod dare operam ut peccemus existimamur.

[165] Dicunt porro non spontanea esse delicta, ideo quod omnis
anima particeps diuinitatis naturali appetitu bonum quidem semper
expetit, errat tamen aliquando in iudicio bonorum et malorum;
namque alii nostrum summum bonum uoluptatem putant, diuitias
alii, plerique gloriam et omnia magis quam ipsum uerum bonum. Est
erroris causa multiplex: prima quam Stoici duplicem peruersionem
uocant; haec autem nascitur tam ex rebus ipsis quam ex
diuulgatione famae. Quippe mox natis exque materno uiscere
decidentibus prouenit ortus cum aliquanto dolore, propterea quod
ex calida atque humida sede ad frigus et siccitatem aeris
circumfusi migrent; aduersum quem dolorem frigusque puerorum
opposita est medicinae loco artificiosa obstetricum prouisio, ut
aqua calida confoueantur recens nati adhibeanturque uices et
similitudo materni gremii ex calefactione atque fotu, quo laxatum
corpus tenerum delectatur et quiescit. Ergo ex utroque sensu tam
doloris quam delectationis opinio quaedam naturalis exoritur
omne suaue ac delectabile bonum, contraque quod dolorem afferat
malum esse atque uitandum.

[166] Par atque eadem habetur sententia de indigentia quoque et
exsaturatione, blanditiis et obiurgationibus, cum aetatis fuerint
auctioris, proptereaque confirmata eadem aetate in anticipata
sententia permanent omne blandum bonum, etiam si sit inutile,
omne etiam laboriosum, etiam si commoditatem afferat, malum
existimantes. Consequenter diuitias, quod praestantissimum sit in
his instrumentum uoluptatis, eximie diligunt gloriamque pro
honore amplexantur. Natura quippe omnis homo laudis atque honoris
est appetens — est enim honor uirtutis testimonium —, sed
prudentes quidem uersatique in sciscitatione sapientiae uiri
sciunt quam et cuius modi debeant excolere uirtutem, uulgus uero
imperitum pro ignoratione rerum pro honore gloriam popularemque
existimationem colunt, pro uirtute uero uitam consectantur
uoluptatibus delibutam, potestatem faciendi quae uelint regiam
quandam esse eminentiam existimantes. Natura siquidem regium
animal est homo et quia regnum semper comitatur potestas,
potestati quoque regnum obsequi suspicantur, cum regnum iusta sit
tutela parentium. Simul quia beatum necesse est libenter uiuere,
putant etiam eos qui cum uoluptate uiuant beatos fore. Talis
error est, opinor, qui ex rebus ortus hominum animos possidet.

[167] Ex diuulgatione autem succedit errori supra dicto ex matrum
et nutricum uotis de diuitiis gloriaque et ceteris falso putatis
bonis insusurratio, <in> terriculis etiam quibus tenera aetas
uehementius commouetur nec non in solaciis et omnibus huius modi
perturbatio. Quin etiam corroboratarum mentium delinitrix poetica
et cetera scriptorum et auctorum opera magnifica quantam animis
rudibus inuehunt iuxta uoluptatem laboremque inclinationem
fauoris? Quid pictores quoque et fictores, nonne rapiunt animos
ad suauitatem ab industria? Maxima uero uitiorum excitatio est in
corporis [atque] humorum concretione, quorum abundantia uel
indigentia propensiores ad libidinem aut iracundiam sumus. His
accedunt uitae ipsius agendae sortisque discrimina, aegritudo
seruitium inopia rerum necessariarum, quibus occupati ab studiis
honestis ad consentanea uitae institutae officia deducimur atque
a cognitione reuocamur ueri boni.

[168] Opus est ergo futuris sapientibus tam educatione liberali
praeceptisque ad honestatem ducentibus quam eruditione a uulgo
separata uidendaque eis et spectanda sunt lecta omnia quae
protelent ad sapientiam. Ante omnia diuino praesidio opus est ad
perceptionem bonorum maximorum quae, cum sint propria
diuinitatis, cum hominibus tamen communicantur. Corporis quoque
obsequium sufficiens animae uiribus esse debet ad tolerandum
exercitii laborem. Oportet item sufficere praeceptores bonos
propositumque id quod sortiti sumus singuli numen. Quippe Socrati
dicitur «a pueris comes daemon» rerum agendarum praeceptor
fuisse, non ut hortaretur eum ad aliquem actum sed ut prohiberet
quae fieri non expediret. Propterea quoque quae in hominis
potestate sunt, si per imprudentiam agantur, cum agi ea sit
inutile, cladem afferant, quod a Socrate arcebat beniuolum numen.

[169] Diuinatio uero necessitati quidem subiectarum rerum,
ambiguarum etiam, sed quarum iam fatalis completus sit exitus,
uera est et complexibilis, si modo diuinatio dicenda est — quippe
quae semel acciderunt infecta esse non possunt —, ambiguarum
uero, quarum exitus adhuc pendent nondum praecedentibus meritis,
ambigua est et obliqua, ut est illa Apollinis:

     Perdet Croesus Halyn transgressus maxima regna.
Istic enim tria erant, nisi fallor, ambigua: unum utrum Cyri et
Persarum regnum esset periturum; alterum an ipsius Croesi potius
et Lydium; tertium utrum condicionibus iustis bellum deponeretur.
Hoc quippe fieri poterat et depositorum bellorum aliquot exempla
praecesserant; sed quia uoluntas utriusque aduersabatur armorum
depositioni, cum et Cyrus fera quadam esset et gloriosa natura,
Croesus quoque confidens potentiaeque praecupidus, decretum quod
sequebatur ratum erat factum ex utriusque proposito pacem inter
eos minime futuram; supererat igitur ex reliquis alterutrum idque
erat dubium cuiusnam regnum extingueretur; proptereaque dubia
sors dubiique intellectus processit oraculum, ut quodcumque
accidisset id praedictum ab Apolline uideretur.

[170] Sunt aliae praedictiones consiliorum examini similes, quia,
cum sit in nostra potestate deligere ex incertis alterum, ne in
delectu peccetur ex ignoratione, suadet hominibus quid sit
optandum propitia diuinitas, ut Argiuis per oraculum quaerentibus
an aduersum Persas bellum suscipi conueniret responsum est:



     Vicinis offensa, deo carissima plebes,
     armorum cohibe munimina: corporis omne
     discrimen sola capitis tutabitur umbra.
     


Sciebat enim quid esset eligendum, quodque optio penes hominem,
id uero quod sequitur optionem penes fatum.

[171] Hebraeis quoque consilium datum est a deo cum praedictione
rerum futurarum in istum modum: «Si praeceptis meis parebitis,
bona terrarum omnia penes uos erunt. Lac itaque et melliflui
fluctus non deerunt. Si contempseritis, poenarum imminentium
seriem diuina uox prosecuta est», quippe quod esset dubium id
quod erat positum in hominis potestate, parere uel contemnere
iussa caelestia. Quod si optionem eorum praecederet decretum
ineuitabile necessarioque contemnendum esset, abundaret
praedictio, abundarent etiam promissa et minae. Est igitur
aliquid in hominis potestate nec sunt homines, ita ut a contra
sentientibus asserebatur, materiae rerum earum quae aguntur, per
quas aguntur, sed causa praecedens quam sequitur id quod ex fato
est.

[172] «Sed praeter spem aiunt aliquanta prouenire». Scimus, et
horum omnium duplex genus: unum eorum quae perraro accidunt, quae
uel forte proueniunt uel casu aliquo importantur, ut ex
hominibus portenta nasci; alterum quod frequentius quidem
prouenit, sed originem sumit ex humani iudicii deprauatione, cum
uel a potentibus iratis uel ab inimicis res iudicantur, ut
accidit Socrati eiusdemque populi iudicio cum uir iustissimus
condemnatus est Aristides, uel cum prophetae a consceleratis unus
membratim sectus, alter obrutus saxis. Numquid etiam horum causa
est penes fatum? Nec intellegunt diuersas se contrariasque
potentias, id est uirtutem et item uitia simul, quod fieri non
potest, assignare decreto, cum huius modi crimina fati propria
esse dicunt. Constituant denique quid esse fatum uelint.
Virtutemne diuinam? Sed non esset causa malorum. An uero animam
malignam? Sed demum a malitia nihil boni fieri potest et fato
dicuntur etiam bona prouenire. Dicent fortasse mixtam quandam
esse substantiam. Et qui fieri potest ut unum et idem quid
malitia simul et bonitate sit praeditum intemperantiamque et
castitatem creet ceteramque uirtutum uitiorumque importet
contrarietatem?

[173] Quae porro erit de fato existimatio? Quod uelit certe omnia
esse bona nec tamen possit; erit igitur imbecillum quiddam et
sine uiribus. An potest quidem nec tamen uult? Haec uero iam fera
est quaedam et immanis inuidia. An uero neque uult neque potest?
At hoc dicere de fato praesertim flagitiosum. An et potest et
uult? Erit ergo causa bonorum omnium nec malorum auctoritas
pertinebit ad fatum.

[174] Vnde ergo mala? Motu stellarum causantur. Sed ipse motus
unde? Et utrum uolentibus stellis motus ipse talis fit ut ex
eodem motu et mala proueniant et bona an inuitis? Si uolentibus,
animalia sunt stellae et iuxta propositum mouentur; si inuitis,
nullus est earum actus. Certe aut omnes stellae diuinae sunt et
bonae nec quicquam faciunt mali aut quaedam maleficae. Sed
maleficas esse in illo sancto et pleno bonitatis loco quatenus
conuenit, cumque omnia sidera plena sint caelestis sapientiae,
malitiam porro sciamus ex dementia nasci, quatenus conuenit
maleficas stellas esse dicere? Nisi forte — id quod fas non est —
interdum easdem bonas, interdum malignas esse existimandum
proptereaque promisce beneficia et maleficia praebere; sed hoc
absurdum est putare caelestem substantiam una eademque natura
praeditam non in omnibus stellis eandem esse sed plerasque
tamquam a propria degenerare natura. «Sed nimirum hoc inuitae
stellae patiuntur». Et quaenam erit illa tanta necessitas quae
inuitas cogat delinquere? Et haec ipsa utrum diuina erit anima an
maligna?

[175] An uero ratio quaedam est, ut aiunt, qua omnia fiunt quae
ad praesens aguntur quaeque futura erunt prouenient? Sed nimirum
monstri simile est dicere ratione fieri mala, quae multo uerius
dicentur nulla ratione. Iniquus est uel etiam libidinosus; series
uero illa causarum ineuitabilis unde accipiet exordium, nisi
prius merita nostra in quamcumque partem locentur? Illud uero
quis ferre possit quod, praeter cetera quae inreligiose dicuntur
atque existimantur, prouidentia quoque dei tollitur hac eorum
assertione simulque omnis diuinitas exterminatur? Quid enim
faciet deus si omnia secundum hanc uersutorum hominum
affirmationem fient atque impulsu rapido ferantur pro
necessitatis instinctu? Facit tamen haec uana praesumptio
faciliorem causam nocentibus, quibus licebit non animi sui
peruersitatem condemnare sed de fatali uiolentia conqueri; facit
bonorum uota iuxta uitam laudabilem et impetus prudentiae
pigriores. Quare missum faciendum est genus hominum ex uersutia
et uanitate concretum qui, ut ipsi putant, aduerso fato nati
sunt, quibus haec et talia opinari fato prouenerit.

[176] Nos uero diuinam legem sequentes repetemus ab exordio
digesto ordine quae de fato Plato ueritatis ipsius, ut mihi
quidem uidetur, instinctu locutus est. Principio cuncta quae sunt
et ipsum mundum contineri regique principaliter quidem a summo
deo, qui est summum bonum ultra omnem substantiam omnemque
naturam, aestimatione intellectuque melior, quem cuncta expetunt,
cum ipse sit plenae perfectionis et nullius societatis indiguus;
de quo plura dici nunc exorbitare est. Deinde a prouidentia,
quae est post illum summum secundae eminentiae, quem νοῦν Graeci
uocant; est autem intellegibilis essentia aemulae bonitatis
propter indefessam ad summum deum conuersionem, estque ei ex illo
bonitatis haustus, quo tam ipsa ornatur quam cetera quae ipso
auctore honestantur. Hanc igitur dei uoluntatem, tamquam
sapientem tutelam rerum omnium, prouidentiam homines uocant, non,
ut plerique aestimant, ideo dictam quia praecurrit in uidendo
atque intellegendo prouentus futuros sed quia proprium diuinae
mentis intellegere, qui est proprius mentis actus. Et est mens
dei aeterna: est igitur mens dei intellegendi aeternus actus.

[177] Sequitur hanc prouidentiam fatum, lex diuina promulgata
intellegentiae sapienti modulamine ad rerum omnium gubernationem.
Huic obsequitur ea quae secunda mens dicitur, id est anima mundi
tripertita, ut supra comprehensum est, ut si quis periti legum
latoris animam legem uocet. Iuxta hanc legem, id est fatum, omnia
reguntur, secundum propriam quaeque naturam, beata quidem
necessitate incommutabilique constantia cuncta caelestia, quippe
quae sint prouidentiae uicina atque contigua, frequenter uero
accidentia naturalia, propterea quia oriuntur et occidunt omnia
quae naturae lege proueniunt; simul quia imitatur naturam ars et
disciplina, etiam haec quae artibus efficiuntur sunt frequentia
prouentusque crebri. Quae uero reguntur hac lege, ratione, ordine
ac sine ui reguntur, nihil enim ratione et ordine carens non
uiolentum; quod uero tale est non diu perseuerat, utpote quod
contra naturam suam distrahatur.

[178] Sequuntur ergo deum proprium singula et, ut ait Plato,
«regem imperatoremque caeli, principem agminis et ducem sublimem
uolucri curru dispensantem omnia et moderantem, legiones
caelestium et angelicarum potestatum in undecim partes
distributae», solam siquidem «Vestam» ait «manere in sua sede»,
Vestam scilicet animam corporis uniuersi mentemque eius animae
moderantem caeli stellantis habenas iuxta legem a prouidentia
sanctam. Quam legem saepe diximus esse fatum serie quadam
consequentiarum atque ordinum sancientem. Volucris uero currus
imperatoris dei aplanes intellegenda est, quia et prima est
ordine et agilior ceteris omnibus motibus, sicut ostensum est,
undecim uero partes exercitus dinumerat hactenus: primam aplanem,
deinde septem planetum, nonam aetheris sedem quam incolunt
aetherei daemones, decimam aeream, undecimam humectae
substantiae, duodecimam terram quae immobilis ex conuersione
mundi manet. Verum hoc fortassis extra propositum, quamuis
instituto sermoni concinat, quod fatum sine ui ac sine ulla
necessitate inextricabili modo salubri atque ordine
administretur.

[179] Ex hoc ordine rerum demanant illa quae rari exempli sunt,
quorum partim fortuna potestatem habet, partim improuisa et sua
sponte proueniunt quibus omnibus casus dicitur imperare. Quae
fatalia quidem sunt, continentur enim edictis fatalibus, nec
tamen sunt necessitate uiolenta, perinde ut quae a nobis fiunt;
continentur quippe legibus nostris, nec tamen secundum leges
proueniunt quibus utimur. Vt puta, iubet lex interfici patriae
proditorem. Quid ergo? Quia proditorem uocat eum cui poenam
statuit, necesse est ut lex faciat proditorem? Non, opinor, nam
proditor quidem sua mala mente, quin potius amentia, prorumpit ad
facinus, punitur uero iuxta legem. Rursumque lex est ut qui
fortiter bellauerit praemio afficiatur; haec lex iubet, non tamen
uictorem aut uictoriam lex facit, et tamen praemium lex dat.
Proptereaque lex generaliter iubet omnibus quae facienda sint
prohibetque omnes ab inconuenientibus; sed non omnes obtemperant
nec omnes faciunt quae iubentur. Quae res ostendit optionem
quidem esse in hominibus nec eandem in omnibus; ea uero quae
sequuntur, id est legitima, id est animaduersiones uel praemia,
ex lege sancta.

[180] Talis est, opinor, etiam lex illa caelestis quae fatum
uocatur, sciscens hominibus honesta, prohibens contraria. Sequi
porro nostrum est et a fati iugo liberum, laudari uero bene
agentem tam iuxta legem quam iuxta commune iudicium, similiter
ergo etiam contraria: mentiri quidem et pessime agere uitam
continetur edicto et est in hominis arbitrio ut praecedens; male
porro uitam disponere proprium hominis proptereaque puniri plane
est ex necessitate fatali, utpote quod legem sequatur. Haec porro
omnia sedem habent in animis hominum, quae anima libera est et
agit ex arbitrio suo. Optima porro pars animae ea est quam
descripsit Plato duplicem habere uirtutem, unam in comprehensione
diuinarum rerum, quae sapientia est, alteram in dispositione
rerum mortalium, quae prudentia nominatur.

[181] Quod si quis ad humores corporis naturalemque illam
concretionem respiciens plerosque intemperantes, alios porro
moderatos homines esse non sine fato putat, et intemperantes
quidem ex humorum intemperie laborare, moderatos autem ex
felicitate concretionis leuari eaque omnia decreto fieri putat,
uera sentit quidem — est enim natura tributum ut imbecilla
hominum natio uel laboret improspera concretione uel adiuuetur
moderata in obtentu honestatis — ideoque aduersum huius modi
uitia rationis consiliique salubritas opposita est prouidentiae
lege, siquidem auaritia, libido, crudelitas ceteraeque huius modi
pestes nihil in pueritia grande designent, sed sint confirmata
iam aetate noxia, tunc opinor, cum etiam consilii salubritas
confirmatur, cui auxiliatur decus studiorum honestiorum, prodest
beniuolorum reprehensio, medetur animaduersio; contraque aduersis
rebus obtunditur prauitas mentis atque insolescit.

[182] Ideoque ob consortium corporis est inter homines bestiasque
et cetera uita carentia societas communioque corporeorum
prouentuum, siquidem nasci, nutriri, crescere commune est
hominibus cum ceteris, sentire uero et appetere commune demum
hominibus et mutis tantum ac ratione carentibus animalibus.
Cupiditas porro atque iracundia uel agrestium uel mansuetorum
appetitus inrationabilis est, hominis uero, cuius est proprium
rationi mentem applicare, rationabilis. Ratiocinandi tamen atque
intellegendi sciendique uerum appetitus proprius est hominis, qui
a cupiditate atque iracundia plurimum distat; illa quippe etiam
in mutis animalibus, et multo quidem acriora, cernuntur, rationis
autem perfectio et intellectus propria dei et hominis tantum.

[183] Atque inter ipsos homines non peraeque, compugnant quippe
se in hominum commotionibus inuicem cupiditas iracundiaque et
item ratio obtinentque aduersum se uicissim: ratio, ut apud
Homerum, cum Laertius iuuenis



     pectore pulsato mentem castigat acerbe:
     «Quin toleras, mea mens? Etenim grauiora tulisti»,
     


quippe in illius animo ratio tunc iracundiam subiugabat. Apud
Euripidem contra in Medeae mente saeua iracundia rationis lumen
extinxerat, ait enim:



     Nec me latet nunc, quam cruenta cogitem,
     sed uincit ira sanitatem pectoris,
     


usque adeo salubri consilio uiam clauserat immoderatus dolor
pelicatus.

[184] Ergo in animo continentis uiri semper plus consilium
potest, intemperantis imbecillitas aduersum rationem uitiosis
animi partibus suffragatur. Saepe etiam haec ipsa uitia se
inuicem impugnant, ut in adulescente Terentiano qui aduersum
acerrimas amoris flammas resistens honesta iracundia nititur, cum
negat iturum se ad conspectum amicae «ultro accersentis», ut
«exclusum» indigne «reuocet» lenocinio blanditiisque
«meretriciis». Ergo haec de quibus intra arcana pectoris
disceptamus quaeque utrum facienda necne sint deliberamus et ad
postremum tamquam lata sententia decernimus, quatenus non sunt
propria nostra? Nisi forte ideo quia, commoti uel deprauati
libidine, disceptatores idonei non sumus, cum aequum iudicium
carere tam odii quam gratiae misericordiaeque anticipationibus
debeat.

[185] «Sed praedictio, inquiunt, futurorum cuncta iam dudum
disposita atque ordinata esse testatur; haec porro dispositio
atque ordinatio fatum uocatur». Immo haec ipsa praedictio fatalem
necessitatem dominari negat usque quaque, siquidem praedictio
rationabilis sit aestimatio sortis futurae, quae non in rebus
certis et necessitate constrictis, sed in incertis atque in
ambiguis praeualet. Quis enim consulat praesagum de recens nato
utrum mortalis an immortalis futurus sit? Sed illud potius, quod
est dubium, quaeri solet quam prolixa uitae spatia sortitus esse
uideatur et utrum diues an pauper elataque an plebeia sit atque
humili fortuna futurus. Quae cuncta obseruatione, scientia,
artificiosa quoque sollertia colliguntur: aut enim alitum uolatu
aut extis aut oraculis homines praemonentur praedicente aliquo
propitio daemone, qui sit eorum omnium quae deinceps sequuntur
scius, perinde ut si medicus iuxta disciplinam medendi praedicat
uel exitium uel sanitatem aut etiam gubernator caeli condicionum
non ignarus ex aliqua nubecula praenuntiet tempestatem futuram;
quae cuncta non fato sed artificiosis rationibus usuque et
experientia comprehenduntur.

[186] Aeque cum ex motu siderum praedictio habetur, signa
obseruari solent ortusque et obitus stellarum et conformationes
ad rationem redactae iuxta quam fertilitas sterilitasque
prouenit; omnisque huius modi ratio nihil est aliud quam
coniectura rerum earum quae uel ad corpus pertinent uel ad ea
quae corporis propria sunt uel ad animam satis corpori
seruientem. Vnde opinor Platonem animarum quidem exaedificationi
deum opificem praefuisse dicere, eorum uero quae animis
subtexuntur aliis diuinis potestatibus inferioribus munus atque
officium esse mandatum, ita ut purae quidem animae sinceraeque et
uigentes florentesque rationibus a deo factae sint, uitiosarum
uero partium eius auctores habeantur hae potestates quibus ab
opifice deo talis cura mandata sit.

[187] Vitiosae porro partes animi quae subtexuntur ira est et
cupiditas, satis idonea uitae agendae instrumenta. Multa quippe
sunt quae per uirilem animi commotionem recte in hac uita fiunt
et uindicantur, quotiens iusta iracundia comitem se et
auxiliatricem rationi praebet; multa etiam ex cupiditate honesta
uel mediocri praeter libidinum sordes. Sicut ergo purae mundi
animae regnum in perpetua mundi agitatione permissum est, ita his
animis quae homines inspirant opus fuit ratione iracundia et
cupiditatibus interpolata ut, cum quidem se ad rationem totum
animal conuertisset, curaret, intueretur etiam caelestia, cum
uero ad terrena despiceret, despectus aeque ne esset otiosus, sed
ex eadem inclinatione cura rerum terrestrium nasceretur.

[188] Vt igitur breui multa complectar, istius rei dispositio
talis mente concipienda est: originem quidem rerum, ex qua
ceteris omnibus quae sunt substantia ministratur, esse summum et
ineffabilem deum; post quem prouidentiam eius secundum deum,
latorem legis utriusque uitae, tam aeternae quam temporariae;
tertiam porro esse substantiam quae secunda mens intellectusque
dicitur, quasi quaedam custos legis aeternae; his subiectas fore
rationabiles animas legis obsequentes, ministras uero potestates
naturam, fortunam, casum et daemones inspectatores
speculatoresque meritorum. Ergo summus deus iubet, secundus
ordinat, tertius intimat; animae uero lege agunt.

[189] Lex porro ipsum fatum est, ut saepe diximus. Cui legi qui
pareat sequaturque principis dei ueneranda uestigia, beatam
semper uitam agit iuxta legis perpetuae sanctionem, quod est
iuxta fatum; at uero quae dei comitatum animae neglexerint,
rursum et ipsae alio quodam contrarioque genere secundum fatum
uitam exigunt, donec paeniteat eas delictorum suorum expiatisque
criminibus deinceps ad immortalis dei et aeternarum diuinarum
potestatum choros reuertantur et ille legis rigor ex deteriore
fortuna transitum fieri sinat ad beatam, quod fieri certe non
posset, si omnia constricta essent uniformi quadam et rigida
atque inreuocabili necessitate. Ex quo apparet prouidentiam
quidem omnia intra se circumplexam tenere, quippe omnia quae
secundum eandem recte administrantur; at uero fatum prouidentiae
scitum est, continet autem ea quae sunt in nostra potestate ut
praecedentia, continet etiam meritorum collocationem. Sequuntur
animaduersio et approbatio, quae sunt fatalia, eaque omnia quae
casu fortunaue fiunt.

[190] Quid igitur sibi uoluit tractatus huius tam larga
prolixitas? Quia multi nulla cura ueri sciendi, sed potius ueris
rationibus renitendi et ipsi falluntur et ceteros in erroris
ineluctabilis implicant lubrico, quippe qui ad unam aliquam
partem mundanae administrationis respicientes tamquam de solida
atque uniuersa dispensatione pronuntient, quodque in una parte
inuenerint, id esse in omnibus quoque mundi partibus asseuerant;
proptereaque, cum aliquid uerum dicunt, ueri similes habentur,
quamuis compugnantia inuicem dicant; cum autem de parte
sentientes perinde habent tamquam de solido uniuersoque sentiant,
redarguuntur inuicem. Namque fato quaedam agi uerum est et quod
quaedam in nostra potestate sint hoc quoque uerum esse monstratum
est. Quare qui omnia fato fieri dicunt, merito reprehenduntur ab
his qui probant esse aliquid in nostra potestate, demum qui
omnia in nostra potestate constituunt nec quicquam fato
relinquunt, falli deteguntur; quis enim ignoret esse aliquid in
fato et extra nostrum ius? Sola igitur uera illa ratio est
fixaque et stabilis sententia, quae docet quaedam fato fieri,
alia porro ex hominum arbitrio et uoluntate proficisci.

[191] Deinde subnectit leges ipsas et iura fatalia: principalem
quidem legem, qua cunctis animis ob uniformem naturam ad uirtutis
uindicationem aequabilis fato tribuitur facultas sine cuiusquam
praeclaratione. Addit secundam legem qua sanctum est omnes
animas, quae comitatae diuinum agmen spectauerint aeternarum
uereque existentium rerum naturam, formam hominis induere ad
tuenda terrena, «piae nationis animal» hominem significans ideo
quod in mutis animalibus nulla sit cognitio de deo. Porro ex his
quae ratione instructa sint praestantissimum quidem animal id
esse quod ceteris caelestibus animalibus substantiam ex se
largiatur, colat autem aliud multo praestantius, in quo sit origo
rerum. Sequi uero quasi per ordinem quendam inferioris
eminentiae potestates quae singulae potiora quaeque uenerentur
numina. Quia igitur ultimus est homo ex his quae ratione utuntur
animalibus cunctaque meliora et elatiora ueneratur, iure
praecipua religione praeditum esse dixit. Cumque duplex sit
natura hominis, altera melior, altera inferior, lege opus fuit
tertia quae meliora distingueret. Est porro melior sexus uirilis,
muliebris inferior, non quo sit aliqua in animis differentia —
una est quippe natura —, sed diuersitas tamen in sexu esse debuit
caduca mortalitate partus substitutionesque desiderante. Denique
cum una eademque uirtus sit maris et feminae, corporum tamen
ipsorum diuersae uires sunt, cum eorum alterum calidius
densiusque, alterum sit frigidius et rarius.

[192] Sequitur alia lex quam designat his uerbis: «Cumque
necessitate decreti corporibus inserentur corporeaque supellex
uarie mutabitur quibusdam labentibus et aliis inuicem
succedentibus membris». Necessitatem nunc uocat usum
inexcusabilem munusque incorporationis neque enim aliter poterant
regi terrena rationabili anima regente nisi corporis adhibita
coniunctione. Corpus porro terrenum hoc non diu constat sed
torrentis more praecipitis et ipsum effluit et ab effluentibus
inundatur; sunt quippe in eo multi meatus multaque item
emissacula tam in promptu et uisibilia quam latentia et caeca,
per quae fertur humor et spiritus aliaeque superfluae reliquiae
cibi et potus, quibus egressus conseruationis animalium causa
natura commenta est et aduersum detrimenta egestionis pro
competenti modo uicem reparat ex humido et sicco cibatu atque
extrinsecus circumfusi aeris respiratione. Meatus igitur
ingredientibus omnibus pro modo proque magnitudine eorum natura
fabricata est idque ipsum est quod dicit idem Plato: «quibusdam
labentibus et aliis inuicem succedentibus membris».

[193] Haec ergo lex illud effecit ante omnia: «sensum ex
uiolentis passionibus excitari». Merito; uita quippe sine sensu
esse non potest, siquidem inter ea quae uiuunt et quae uita
carent haec sit, opinor, differentia ut sentiant haec, illa sine
sensu sint nascentiaque simul cum uita sensum auspicentur et in
diiugio corporis et animae sentire desinant. Certe siue passio
siue potentia siue aliquis affectus est, sensus hic animantis est
proprius ex corporis animaeque copulatione conflatus. «Ex
uiolentis» uero «passionibus» recte, nam eadem ac simili
facilitate anima contemplatur — contemplatio quippe facilis
intentio est —, sensus uero nascitur ex consortio corporis atque
animae passionum; et sunt multae corporis pulsationes eius modi
ut neque contingant animam et sensim latenterque uanescant,
qualis est lapsus in uidendo uel audiendo, quidam tamen pulsus
corporis uiolentiores sunt qui ad animam usque permanant.

[194] Est ergo sensus passio corporis quibusdam extra positis et
pulsantibus uarie, eadem passione usque ad animae sedem
commeante. Quae passio cum est lenis molliterque palpando potius
quam pulsando corpus mouet, consentit anima corporis
titillationi; atque hoc genus sensus uoluptas cognominatur. Porro
si erit asperitate quadam praedita passio, doloris nomen
accipiet, ut sit perspicuum uoluptatem ac dolorem species esse
sensus, sensum uero ipsum genus. Omnis porro talis cupiditas
mixta est cum uoluptatis et doloris affectu consequenterque amor
huius modi rerum inter dolorem uoluptatemque positus inuenitur;
spes quippe fruendi uoluptatem creat, dilatio tristitiam et
dolorem. Quare sequitur sentiendi legem lex amandi; amor uero
conseruationi corporis plurimum confert idemque est auctor
successionum. Idem hoc in ira quoque reperitur, quotiens sine
ratione ac sine modo commouemur agresti quodam ardore mentis;
aduersum quem instruitur anima cautionis salubritate, quae nimia
facta transit ad formidinis uitium. Itaque cum animi uigor qui
factus immoderatior progressus est ad iracundiae limitem et item
cautio sit animae data ob tutelam corporis, immoderate crescentia
perturbant animum potius quam regunt.

[195] «... Ceterasque, inquit, pedissequas earum perturbationes
diuerso affectu pro natura sua permouentes; quas quidem si
frenarent ac subiugarent, iustam his lenemque uitam fore, sin
uincerentur, iniustam et confragosam. Et uictricibus quidem ad
comparis stellae contubernium sedemque reditum patere acturis
deinceps uitam ueram et beatam, uictas porro mutare sexum atque
ad infirmitatem naturae muliebris relegari secundae generationis
tempore nec a uitiis intemperantiaque discedentibus tamen poenam
reiectionemque in deteriora non cessare, donec instituto
meritisque congruas immanium ferarum induant formas». Pedissequas
quidem cupiditati dolorique cognatas et consentaneas passiones
aemulationem dicit, inuidiam, obtrectationem et cetera huius
modi; uoluptati uero in alienis malis gaudium, iactantiam,
gloriae uanitatem; metui porro fugam, formidinem; iracundiae
nihilo minus saeuitiam, feritatem, calorem quaeque his sunt
proxima. «Diuerso, inquit, affectu pro natura sua permouentes»,
ea uidelicet, quae sunt his ipsis contraria uirtutum ornamenta,
quae uirtutibus fiunt. «Quae quidem uitia si frenarent, inquit,
iustam his lenemque uitam fore». Aperte et ita ut dubitare
nequeamus, sui iuris esse animas docet in delectu atque optione.

[196] Horum omnium praemia etiam constituit, uictricibus uitiorum
animis reditum ad caelestem sedem perpetuamque immunitatem, quae
uero libidine se commaculauerint in munere uitae secundae
asperiorem congruamque moribus et instituto uitam futuram,
siquidem ex uirili sexu transeant in feminae formam, non quo ipsa
anima sexum mutet, sed quod deterioris sexus corpus accipiat.
Quae uitam meliorem temperantemque delegerit, ad meliorem
fortunam reuocabitur; porro si deterior facta erit deteriusque
uiuet, propter nimiam corporis amplexationem uitae destinabitur
infeliciori, quoad usque ad ferae naturae perueniat immanitatem.

[197] Empedocles tamen Pythagoram secutus ait eas non naturam
modo agrestem et feram sortiri sed etiam formas uarias, cum ita
dicit:



     Namque ego iamdudum uixi puer et solida arbos,
     ales et ex undis animal, tum lactea uirgo,
     


non <tantum> iuxta sexus siluestrem conuersionem, sed in
diuersorum animantium <formas transeuntes>, ut ipse aliis
testatur uersibus quibus abstineri oportere censet animalibus:



     Mutatos subolis mactat pater impius artus
     dis epulum libans. Saeua prece territa mente
     hostia, luctifica funestatur dape mensa.
     Natus item ut pecudes caedit matremque patremque
     nec sentit caros mandens sub dentibus artus.
     


Item alio loco:



     Comprimite, o gentes, homicidia! Nonne uidetis
     mandere uos proprios artus ac uiscera uestra?
     


[198] Sed Plato non putat rationabilem animam uultum atque os
ratione carentis animalis induere, sed ad uitiorum reliquias
accedente corpore incorporationem auctis animae uitiis efferari
ex instituto uitae prioris, et iracundum quidem hominem eundemque
fortem prouehi usque ad feritatem leonis, ferum uero et eundem
rapacem ad proximam luporum naturae similitudinem peruenire,
ceterorum item. Sed cum sit reditus animis ad fortunam priorem —
hoc uero fieri non potest nisi prius reditus factus erit purus ad
clemens et homine dignum institutum —, rationabilis porro
consilii correctio, quae paenitudo est, non proueniat in his quae
sine ratione uiuunt, anima quondam hominis nequaquam transit ad
bestias iuxta Platonem.

[199] Deinde ait: «Pausamque malorum non prius fore quam
consecuta eas similis eademque semper uolucris illa mundi
circumactio cuncta earum uitia ex igni et aqua terraque et aere
contracta omnemque illuuiem deterserit inconsultis et immoderatis
erroribus ad modum rationis temperiemque redactis». «Eandem
semper circumactionem» motus intellegentis animae significans,
«similem» uero eius, cum deliberat ut intellegat; hae quippe
uirtutes sunt animae rationabilis. «Inconsultos» porro et
«immoderatos errores» animae dicit esse qui ex igni terraque et
ceteris corporeis elementis oboriuntur, aduersum quos obtinens
anima reuertitur ad antiquam diuinitatem suam et habebit naturam
bonis meritis competentem. Has leges ait a magno opifice deo
animis esse intimatas causamque intimationis ostendit: «ne qua
penes se deinceps ex reticentia noxae resideret auctoritas»,
uolens ostendere malitiam non ex decreto ac uoluntate dei
prouenire hominibus sed ipsorum uel imprudentia uel deprauatione.

[200] Deinde post expositionem legum fatalium «sementem fecit
animarum nostrarum deus partim in terra, partim in luna, partim
in ceteris», quae «instrumenta temporis» esse dicit, iuxta
Pythagoram quidem quod ita ut in terra, sic etiam in lunari globo
consistant homines et etiam in ceteris errantibus stellis, iuxta
se uero quod in aliis libris idem asserat alterna uice fungi
munere animas quibus rerum terrenarum tutela mandatur, ita ut
quae iam iamque fungentur munere primae serantur in terra, quae
post has in lunari globo ac deinceps in aliis globis.

[201] Consequenter deinde iubet «factis a se diis», id est
stellis, fingere humana corpora animarum competentium
receptacula, isdemque adhibere cuncta adminicula uitalis
substantiae: principio appetitum qui diuiditur in iracundiam et
cupiditatem, sine quibus corpus mortalis animantis neque esse
neque uero administrari potest, deinde artes quae uictum
necessarium largiuntur, ceteraque omnia «iuxta uires, ut quam
optime mortalis natura regatur» — «iuxta uires» uidelicet non
efficientium sed eorum quae efficiebantur, propterea quod homines
tam ad bonitatem quam ad malitiam inclinationes habent, ex quo
fit ut saepe ipsi sint sibi auctores malorum. Talis ergo fuit
ordinatio summi opificis dei ut quod erat in corpore mortali
minime mortale sed diuinum potius et sempiternum, ipse
construeret, porro quae dissolubilia umquam essent futura
minoribus efficienda mandaret. Denique «completa dispositione in
suo, inquit affectu manebat». Quid est? Nimirum ut prouidentia
sua cunctis tam ex aeternitate quam natiuis generatisque
consuleret, diuinis quidem et aeternis immortalitatem propagans,
temporariis uero perennitatem, non iugem et integram, sed ex
successione.

DE ORTV GENERIS HVMANI

[202] Deinde docet ipsam humani corporis aedificationem
sentiendique causam et cetera quae sensum sequuntur. «Ex mundi,
inquit, materiis, igni terraque et aqua cum spiritu, faenus
elementarium mutuati, quod redderetur cum opus foret», et cetera.
Corpora nostra ex quattuor materiis esse composita in promptu
est. Est enim quiddam in his contiguum, quod tactui resistit,
idque sine terrena soliditate non est, est etiam calidum aliud
idemque uisibile — porro quae talia sunt sine igni esse non
possunt —, est praeterea plenum spiritus, ut sunt hae uenae quae
arteriae nuncupantur, est etiam humor, ut sanguis et cetera quae
manant ex corpore. Sed neque humor sine aqua neque spiritus sine
aere consistet umquam; est igitur in corporibus nostris aquae
portio et item aeris nec non ignis et terrae. Vnde opinor hominem
mundum breuem a ueteribus appellatum; nec immerito, quia totus
mundus et item totus homo ex isdem sunt omnibus, corpore quidem
easdem materias habente, anima quoque unius eiusdemque naturae.

[203] Inuisibiles porro coniunctiones {€gomphos€} appellat, uel
minorum corpusculorum coaceruationem, ut Diodorus, uel eorundem
similium inter se conglobationem formabilem, ut Anaxagoras, uel
supra dictorum multiformem implicationem, ut Democritus et
Leucippus, uel interdum concretionem interdum discretionem, ut
Empedocles, concretionem quidem amicitiam, discretionem porro et
separationem inimicitiam uocans, uel, ut Stoici, corporum
diuersorum usque quaque concretionem. Quorum omnium quendam nodum
concatenationemque dicit esse in minutis solidisque corpusculis,
quae {€gomphos€} cognominat. Tali igitur humani corporis
exaedificatione aeternae animae duos circuitus addidisse dicit
deum; qui circuitus animae opera sunt, quorum alter intellegentia
est, alter opinio. Porro omne quod operatur sit necesse est;
substantia ergo animae minime est otiosa. Vndique igitur corpus
humanum duabus immortalis animae circumactionibus obligatum totum
atque ex omnibus regionibus uitali sustentatur uigore.
«Inriguum» porro «fluidumque corpus» uocat ob praedictas
egestionis et exsaturationis uices.

[204] «Circuitus porro, inquit, ut torrenti rapido defluoque
obligati». Torrentem uocat siluam corpoream propterea quod fluere
non desinat neque umquam maneat in certa et in stabili
constantia nec teneatur. Animas ait corpora non tenuisse nec uero
ipsas a corporibus potuisse cohiberi. Quare animae corpora non
regebant? Quia nutui suo et uelut refrenationi pro arbitrio
corpora tunc non obsequebantur. Animae porro a corporibus demum
non tenebantur, quippe cum ipsa corpora ambitu animae
circumtenerentur et sine complexu eius mox dissiparentur. «Sed ui
ferebant, inquit, et inuicem ui ferebantur»: ferebantur quidem
ad uitia cogente indigentia corporis, ferebant uero eadem corpora
uitam salutemque isdem procurando, quod est proprium munus
animarum. Hoc autem utrumque non est sine uiolentia, quoniam nec
animae uoluntate propria in uitia recidebant nec corporibus
placebat naturales indigentias ferre ac sustinere patienter,
utpote quae naturae suae dissolutionem dissipationemque ferrent.

[205] Contingebat ergo, «ut totum animal moueretur, praecipiti
tamen et inordinata iactatione». Praeclare; neque enim quod mouet
sine eo quod mouetur motum potest edere neque demum quod mouetur
sine mouente, sed utrique opus est alterius praesentia. Et est,
opinor, quod quidem mouet anima, quod uero mouetur corpus, ex
quibus et animalia constant et motus eorum; et prorsus haec omnia
spectant eo ut concipiatur animae [uitae] puerilis amentia
quoque modo sensus excitetur omnibus animalibus secundum naturam
eorum. Sex illi motus familiares sunt; est quippe in his ignis,
cuius natura summa et alta semper capessit, est etiam terrae
aliquantum, quae mediam mundi sedem obtinet, est aereum quiddam
et humectum, quae duo huc atque illuc late et prorsus ad omnia
natura sua feruntur; quorum motuum compos est animal.

[206] Mobilior porro anima puerilis et inquieta maxime quidem ob
inrationabilem mentis imbecillitatem nondum ratione firmata,
deinde ob nimium calorem humoremque in illa aetate abundantem,
sicut ipse ait in {€Legibus€} pueros nimio ignis luctari calore
proptereaque inordinate sine iudicio improbeque omnino motus
naturales in pueris celebrari. Vnde ait: «Immenso quippe gurgite
inrigante et immoderate effluente», inrigante quidem cum nimio
calore cito confectus cibus resumitur saepius, effluente uero
iuxta necessitatem egestionis. Testatur Hippocrates cibo nimio
recreanda esse puerilia sanciens corpora, ne consumantur damnis
egestionis. Sed adhibito cibo tenera aetas delectatur, imminuto
aut denegato dolet; ex quo fit ut uoluptatem quidem amplexetur
tamquam bonum, offendatur autem dolore tamquam malo.

[207] Etiam quae extrinsecus accidunt, frigus et siccitas,
asperior et durior tactus; quae omnia sensus excitant asperos,
quaeque his contraria sunt iucundos et uoluptarios in tactu
odoratione gustatu. Quos quidem sensus ait et initio et nunc
usque «maximos et uiolentos motus ciere», quippe sensus
auxiliante silua nimio inordinatoque fluxu totam animam actusque
eius omnes uiolenta concussione turbare. Cumque sit animae pars
altera sanctior diuiniorque, quae mens atque intellectus est,
numquam exorbitans neque ullis erroribus falsisque opinionibus
deriuabilis, huius quidem motum cohibuerunt dominationemque eius
in tota anima compescuerunt contrarios motus agentes, ut esset
quidem intellectus in anima sed nihil ageret impedientibus
sensibus. At uero illam alteram partem animae, quae est opinio,
perdere quidem omnino non poterant — nam haec quoque erat
praedita diuina potentia nec solui nisi ab eo solo qui conexuerat
ualebat ante fatale animae corporisque diiugium —, coegerunt
tamen aduersum naturam suam niti atque agere actus incongruos,
cogentes falsis opinionibus credere.

CAVSAE CVR HOMINVM PLERIQUE SINT SAPIENTES, ALII INSIPIENTES

[208] Deinde admonens eorum quae in psychogonia docuerat
medietates illas ait et analogias tamquam regione sua et loco
pulsas, quae consentaneos motus animae caelestibus tramitibus
dirigebant, illud significans quod in pueris mens quidem
intellectusque eius omnino sit otiosus et uelut constrictus
uinculis motum eius prohibentibus, ratio tamen agat aliquid, cum
uel appetit quid tenera aetas uel iudicat uel imaginatur, non
recte licet, ad haec trahentibus eam sensibus atque eo genere
circumscribentibus ob supra dictas causas rerumque ignorationem —
in quo etiam Aristoteles consentit dicens initio pueros etiamnum
lactentis aetatis omnes quidem uiros putare patres, omnes autem
feminas matres, aetatis tamen accessu discernere et non numquam
in discretione falli, saepe etiam falsis captos imaginibus
porrigere ad imaginem manus — easque omnes opiniones «supinas»
uocat, cum ea quae laedunt commoda quaeque prosunt noxia esse
arbitrantur, id est cum ad uoluptatem perniciosam feruntur,
offenduntur autem salubri labore. Quod profecto numquam
contingeret, nisi nimium sensibus crederent, qui natura plurimum
in decipiendo uigent.

[209] Atque ut totam rem plane expediret, exemplo quoque utitur
perspicuae claritudinis. Summa dementia est cum quis non solum
ignoret sed id ipsum quod ignoret nesciat proptereaque falsis
consentiat imaginibus quaeque uera sunt falsa esse praesumat, ut
cum malitiam quidem prodesse, uirtutem uero obesse perniciemque
afferre arbitrantur; quae quidem opinio usque ad nouissimam
aetatem plerosque comitatur, qui facere iniuriam commodissimum,
recte damnosum putant proptereaque execrantur. Hos Aristoteles
senes pueros uocat, quod mens eorum a mente puerili minime
differat.

[210] Exemplum quod diximus tale est: ex aduerso stantes in laeua
nostra certe habemus contra stantium dextras partes, item illi
similiter nostras rursumque laeuas partes in dextra. «Si igitur,
inquit, alter ex duobus recte et secundum naturam stet, alter
uero ita ut caput solo figat, pedes pro capite sustollat et sint
ex aduerso, tunc se inspicientes inuicem opinabuntur dextras
partes sinistras, sinistras dextras inuicem». Tale aliquid pati
dicit animas quoque iuxta rerum contemplationem inter initia et
recens incorporatas. Cum igitur ita se habebit et audiet
intellegibilem esse naturam et sine corpore, quae sola uere
perpetuoque eadem sit, rursum de his quae nascuntur et occidunt,
id est de corporeis atque sensilibus, quod fluida sint et
mutabilia, opinor tunc aduocatis sensibus puerilis anima
testimoniis eorum facile credens intellegibilem quidem naturam
nullam esse confidit, utpote quam sensus ne somniet quidem, sola
autem sensilia pro uero certoque esse praesumit, quae uideri
tangi ceterisque sensibus percipi queant, itaque praesumens non,
opinor, mentis intellectusque compos erit. Ideoque addidit: «nec
habet ullum certum ducem talis peragratio». Neque enim
intellectus ducem se praebet ceteris animae partibus, ut si quis
sit tunc otiosus, neque illa alia pars animae, in qua sunt
opinationes, quam subegerint atque in seruitium redegerint sensus
usque adeo ut, cum seruiat, dominari se putet et aliquid ex
pristino splendore ac dignitate retinere.

[211] Ac ne quis eum putaret de anima cuiuslibet animalis haec
dicere, addidit: crescente uero homine «postquam incrementi
nutricationisque tenui iam riuo meatus effluet animaeque
circuitus tranquilliore motu uiam suam peragent processuque
temporis sedatiores erunt». Merito; fit enim melior in dies,
quanto fit perfectior et in cognitione rerum exercitatior; tunc
quippe nuntii sensus minoris erunt auctoritatis minorisque apud
animam fidei deprehensa fallendi consuetudine. Maxime si sit
studiis, inquit, elegantioribus erudita, «immunis omni
perturbatione atque aegritudine deget aeuum; si negleget, claudum
iter uitae serpens» cum «familiari demum stultitia reuocabitur
ad inferna». Consequenter <sibi>; namque [sibi] hominem componit
ex anima et corpore. Quotus quisque igitur utrumque curabit, erit
incolumis et fortis; qui neutrum, mancus et debilis; qui alterum
ex duobus, claudus. Ergo indocilis et corpori tantum diligentiam
impertiens claudam habebit uitam procul dubio; claudam quoque
etiam illius animam fore cuius rectae quidem sint opiniones, sed
nequaquam sacris intellegibilium arcanorum sit initiatus.

[212] Simul quia de totius hominis constitutione disseruit
integre per partes, nunc membratim, sicut in mundani corporis
constitutione fecerat, utilitatem cuiusque membri reuelat
causasque reddit uisus nostri et auditus. Sensuum quoque
utilitatem persequitur et eorum membrorum quae sensum adiuuant.
Dicit etiam de memoria, dicit de somniis. Eorum quoque causas
reddit quae in speculis simulacra cernuntur et eorum omnium
causas rationesque subdiuidit. Demonstrat etiam quae principales
causae sint, quae item principalibus accidant, quae item sint
ipsa quidem immobilia moueant tamen alia, quae demum ab his ipsis
mouentur ex aliqua necessitate quaeque cum ratione mouent ad
effectum rei utilis alicuius, quaeque sine ratione et ut libet.

[213] Orditur denique a capite, quam partem corporis «principali
quadam» esse «eminentia» dicit proptereaque oportuisse in excelso
atque eminenti loco tamquam arcem totius corporis collocari, ut
domicilium esset partis animae principalis, quod {€hegemonicon€}
a philosophis dicitur, id est ratio; cuius duplex uirtus, altera
intellegens, opinatrix altera, iuxta quas sapientia cum
disciplina et item prudentia cum rectis opinionibus conualescunt.
Quas duas diuinas circumactiones animae idem auctor appellat
iuxtaque eas diuinas potestates, quae fingebant corpora hominum,
ad similitudinem mundani corporis formasse dicit caput rotundum
et globosum eique ita informato conexuisse rationabilem motum,
qui rationabilis motus principalis animae potestas est;
proptereaque principalem animae potestatem asserit in capite
sedes habere.

[214] Sed quoniam de hoc diuersae opiniones philosophorum tam
ueterum quam nouorum extiterunt, recensendae nobis singulae sunt
ut, habita comparatione, quanto ceteris ad ueritatem praestet
Platonis fiat palam. Qui diuiduam fore siluae substantiam
censuerunt interponentes immenso inani modo expertia, modo partes
quidem, sed indifferentes, sui similes, tum atomos uel solidas
moles, nullum locum certum definitumque principali animae parti
dederunt. Spiritus quippe, ut ipsi asseuerant, per fauces ad
pulmonem commeans, in respiratione attenuatus, ad cordis sedem
facit transitum, deinde per arterias quae sunt a corde porrectae
peruenit ad caroticas ita appellatas uenas quod eaedem uulneratae
mortem afferant soporiferam; per quas idem spiritus ad caput
fertur per tenues neruorum et angustos meatus, atque ibi primum
nasci dicunt initium sentiendi et intermanare ad ceterum corpus.
Isque communis sensus est tactus, sed fit proprius ob
diuersitatem membrorum quibus sentimus. Qualia enim fuerint
organa sentiendi, talis sensus existit, ut per oculos uisus,
auditus per aures, atque in eundem modum ceteri; unus tamen est
spiritus, qui in multis deformatur.

[215] Aut enim moles quaedam sunt leues et globosae eaedemque
admodum delicatae, ex quibus anima subsistit, quod totum spiritus
est, ut Asclepiades putat, aut ignitae atomi iuxta Democritum,
qui ex isdem corporibus et ignem et animam censet excudi, uel id
ipsum atomi casu quodam et sine ratione concurrentes in unum et
animam creantes, ut Epicuro placet, ob similitudinem atomorum,
quarum una commota omnem spiritum, id est animam, moueri simul.
Vnde plerumque audita niue candorem simul et frigus homines
recordari, uel, cum quis edit acerba quaedam, qui hoc uident
assidue spuunt incremento saliuae et cum oscitantibus simul
oscitant alii, inque consonis rhythmis moueri nos iuxta sonos.

[216] Quae cum ita sint, quaerunt qui magis capite quam pedibus
sapiamus, quando scientiae disciplinaeque assiduo sensus
exercitio corroborentur prudentiaeque initium ex aliquo
temperamento orsum usuque assiduo promotum perueniat ad
perfectionem, dum frequens obseruatio rudimenta creat, rudimenta
item artem quae tempore atque usu confirmata fit disciplina. Idem
negant principalem animae uim consistere in capite propterea
quod pleraque animalia capite secto uiuant ad tempus et agant
solita tamquam nullo damno allato corporis uniuersitati, ut apes
et item fuci, quae licet capitibus abscisis ad momentum uiuunt et
uolant aculeisque secundum naturam suam se defendunt, quae non
facerent, si in capite consisteret quod est in anima principale.
<Illud> etiam in corde negant; crocodilos enim auulsis cordibus
aliquamdiu uiuere et resistere aduersum uiolentiam, hoc idem in
testudinibus obseruatum marinis et terrestribus capris.

[217] Aduersum quae respondetur ab aliis nihil esse mirum si, cum
initia et quasi quaedam fundamenta dogmatis imbecilla et minus
idonea iacta sint, totum eorum dogma nutet. Quae est enim eorum
de anima opinio? Nempe quod ex minutis corpusculis constet. Ergo
corpus initium est animae et erit animae propria nulla
substantia, sed potius corporis; corpus enim animam creat iuxta
ipsos uitamque animae. Contingit ergo secundum hanc eorum
opinionem ut numquam sit eadem anima sed diuersa habeatur atque
mutabilis. Cum enim dicant corpus esse antiquius anima, dant
corpori principatum. Id porro semper fluit atque immutatur; et
anima igitur, quae secundae condicionis est, eadem patietur quae
corpus; mutabitur ergo tempore et senio, ceteris item quae fert
natura corporis attemptabitur. Atque ita male fundata sententia
honestum inuenire non potest exitum.

[218] At uero ex illis, qui iugem putant esse siluam et
adunatione quadam sibi continuatam, Empedocles quidem principalem
animae uim constituit in corde sic dicens:

     Sanguine cordis enim noster uiget intellectus,
siquidem intimis sensibus nostris sentiamus ea quae sunt extra
nos propter cognationem. Ideoque ait:



     Terram terreno sentimus, at aethera flammis,
     humorem humecto, nostro spirabile flatu.
     


Sed de his omnibus, qualia sint quantamue inter se habeant
differentiam, cordis sanguine diiudicamus.

[219] Hebraei quoque uidentur secundum hunc opinari de animae
principali, cum dicunt: «Clamat apud me sanguis fratris tui», et
item alio loco: «Non edetis carnem cum sanguine, quia omnium
animalium sanguis anima est». Quae si ita intelleguntur ut
debent, animam esse animalium sanguinem, quia sit uehiculum
inrationabilis animae, cuius partes sunt importuni appetitus,
habet plane rationem talis assertio. Si autem confitentur animam
hominis rationabilem fore, credant sibi quod deus a se hominibus
factis inspirauerit diuinum spiritum, quo ratiocinamur quoque
intellegimus et quo ueneramur pie deum estque nobis cum
diuinitate cognatio «diique» esse dicimur et «filii summi dei».
Quam cognationem cum deo et omnino rationem qua ratiocinamur
sanguinem putare esse non recte opinantis est. Quae omnia nobis
aduersum Empedoclea quoque dicta sint.

[220] Stoici uero cor quidem sedem esse principalis animae partis
consentiunt nec tamen sanguinem qui cum corpore nascitur.
Spiritum quippe Zeno quaerit hactenus: «Quo recedente a corpore
moritur animal, hoc certe anima est; naturali porro spiritu
recedente moritur animal, naturalis igitur spiritus anima est».
Item Chrysippus: «Vna et eadem, inquit, certe re spiramus et
uiuimus; spiramus autem naturali spiritu, ergo etiam uiuimus
eodem spiritu; uiuimus autem anima, naturalis igitur spiritus
anima esse inuenitur». «Haec igitur, inquit, octo in partes
diuisa inuenitur; constat enim e principali et quinque sensibus,
etiam uocali substantia et serendi procreandique potentia. Porro
partes animae uelut ex capite fontis cordis sede manantes per
uniuersum corpus porriguntur omniaque membra usque quaque uitali
spiritu complent reguntque et moderantur innumerabilibus
diuersisque uirtutibus, nutriendo, adolendo, mouendo motibus
localibus, instruendo sensibus, compellendo ad operandum, totaque
anima sensus, qui sunt eius officia, uelut ramos ex principali
parte illa tamquam trabe pandit futuros eorum quae sentiunt
nuntios, ipsa de his quae nuntiauerint iudicat ut rex. Ea porro
quae sentiuntur composita sunt utpote corpora singulique item
sensus unum quiddam sentiunt, hic colores, sonos alius, ast ille
sucorum sapores discernit, hic uapores odoraminum, ille asperum
leuigationemque tactu, atque haec omnia ad praesens; neque tamen
praeteritorum meminit sensus ullus nec suspicatur futura. Intimae
uero deliberationis et considerationis proprium cuiusque sensus
intellegere passionem et ex his quae nuntiant colligere quid sit
illud et praesens quidem accipere, absentis autem meminisse,
futurum item prouidere». Definit idem intimam mentis
deliberationem sic: «Intimus est motus animae uis rationabilis».
Habent quippe etiam muta uim animae principalem, qua discernunt
cibos, imaginantur, declinant insidias, praerupta et praecipitia
supersiliunt, necessitudinem recognoscunt, non tamen
rationabilem, quin potius naturalem; solus uero homo ex
mortalibus principali mentis bono, hoc est ratione, utitur, ut
ait idem Chrysippus: «Sicut aranea in medietate cassis omnia
filorum tenet pedibus exordia ut, cum quid ex bestiolis plagas
incurrerit ex quacumque parte, de proximo sentiat, sic animae
principale positum in media sede cordis sensuum exordia retinere,
ut, cum quid nuntiabunt, de proximo recognoscat». Vocem quoque
dicunt e penetrali pectoris, id est corde, mitti, gremio cordis
nitente spiritu (qua neruis obsitus limes interiectus cor a
pulmone secernit utroque et uitalibus ceteris), quo faucium
angustias arietante formanteque lingua et ceteris uocalibus
organis articulatos edi sonos, sermonis elementa, quo quidem
interprete mentis arcani motus aperiantur. Id porro principale
animae uocat.

[221] Ergo spiritum animam esse dicentes corpus esse animam plane
fatentur. Quod si ita est, corpus corpori sociatum est. Societas
porro uel ex applicatione fit uel ex permixtione uel ex
concretione. Si applicita sint corpus et anima, quid ex
applicatione compositum horum duum quatenus totum erit uiuum?
Vita enim secundum ipsos in solo spiritu, qui applicitus non
permanat ad corpus intimum (nihil enim penetrat applicitum); et
totum animal uiuere aiunt: non igitur anima et corpus
applicatione sociantur. Si uero permixta sunt, anima unum aliquid
non erit, sed permixta multa; Stoici spiritum, id est animam,
unum quid esse profitentur: non ergo permixta sunt. Superest ut
ex concretione manent; ergo et per se inuicem transeunt duo
corpora et locus unus quo corpus continetur duobus corporibus
praebebit capacitatem, cum uas quod aquam recipit uinum et aquam
simul capere non possit. Neque igitur ex applicatione neque
permixtione neque uero concretione corpus et anima sociantur; ex
quo confit animam non esse corpus. Est igitur uirtus et potentia
carens corpore, quodque est in ea principale competentem naturae
suae sedem habeat necesse est.

[222] At uero Aristoteles animam definit hactenus: «Anima est
prima perfectio corporis naturalis organici possibilitate uitam
habentis», perfectionem nunc appellans specialem essentiam quae
est in effigie. Essentia enim trifariam intellegitur: una quae
constat ex corpore, uelut animalia uel quae arte fiunt, essentia
dicta, quia haec ipsa est et cetera quae sunt facit esse; altera
qua materiam informem et adhuc siluam mente consideramus, haec
quippe possibilitate omnia est quae ex se fieri possunt, effectu
autem nondum quicquam, ut massa aeris et intractata ligna; tertia
cui accidens effectus perficit eam exornatque impressione
formae, ex qua forma quam insigniuit ars, id quod perfectum est
nomen accepit, ut statua, quae ex similitudine formae, cuius est
statua, simulacrum uocatur. Similiter, inquit, homo animal certe
est, et est ut siluestris et materialis essentia, et haec
composita ex materia formaque quippe ex corpore constat et anima;
ergo corpus eius materia est, anima uero species siue forma,
iuxta quam speciem, id est animam, animal est cognominatum. Hanc
ergo speciem qua formantur singula generaliter Aristoteles
entelechiam, id est absolutam perfectionem, uocat; hac enim
obueniente siluae quae olim fuerant in sola possibilitate
perueniunt ad effectum. Item quod uiuit duplex est, anima et
corpus, opinor, ut quae discuntur duabus rebus sociantur,
doctrina et anima, sed prius doctrina, qua ipsa anima eruditur.
Item salui sumus salute et corpore, sed prius salute, per quam
corpus incolume est. Sic etiam uiuimus prius anima quam corpore,
siquidem uita corporis in anima locata est proptereaque anima
entelechia est corporis. Quodque corpora partim dicuntur
mathematica, ut sphaera et cubus, partim artificiosa, ut nauis et
statua, pleraque naturalia, quae motus originem intra se habent,
uita uidelicet utentia, naturalis anima corporis entelechia sit
necesse est. Competit alia etiam diuisio, nam corporum quaedam
simplicia, ut elementa, quaedam composita, ut quae ex simplicibus
coagmentantur. Compositorum partim organica nuncupantur, partim
sine nomine, ut aurum, aes, gemmae, cetera immobili natura minime
organica. Animalium uero et stirpium et omnino qualiumcumque
uita utentium organica sunt, quippe modulata, et habent membrorum
per quae agant aliquid aut patiantur opportunitatem, ut ad
sumendos cibos et generandam prolem paris eiusdemque naturae, tum
ad sentiendum et translatiuum ex loco ad locum motum, ut cuncta
gradientia, tum ad faciendum impetum iuxta desideria et
appetitus, ut animalium quae sunt firmiora. Ex quibus concludit
Aristoteles «entelechiam animam esse corporis naturalis
organici». Tale porro est quod corpus recipere oportet et est,
inquit; nam sunt quaedam sola possibilitate animalia, ut oua uel
semina, quaedam cum effectu et operatione, ut quae adhibito fotu
ex isdem excuduntur animalia. Ex quo apparet entelechiam fore
animam non cuiuslibet corporis, sed eius quod potest animam
sumere, iuxta eiusdem uiuere patrocinium motusque uitales
exercere in agendo, uitae quoque passiones experiri, proptereaque
definitioni additum: «possibilitate uitam habentis».

[223] Et definitio quidem animae Peripateticis auctoribus talis
est. Quae tamen ex ea confiunt, manifestant principio animam
neque corporeum quicquam esse uel sensile sed intellegibile
potius et sine corpore, quae tamen recipiatur a corpore, quippe
corpori perfectionem det ipsa sitque eius entelechia; res per
semet ipsam immobilis, sicut sunt artes et disciplinae, ex
accidenti uero aliquo mobilis propterea quod sit in animalibus
quae, dum uiuunt, mouentur. Dum enim naturales motus edit anima,
mouentur animalia, uel cum agunt aliquid uel cum patiuntur. Quae
cum sit intellegibilis et sine corpore, consequenter etiam sine
quantitate esse inuenitur, quippe cuius neque prolixitas ulla
neque latitudo nec profunditas extet; non enim est ut linea uel
superficies; nec uero figuram habet ullam nec est diuidua, ut
quae constant ex partibus; diuiditur tamen alio quodam genere,
sic ut ex eadem diuisione non magis partes eius ullae quam
uirtutes et potentiae considerentur. Nec uero species eius ullae
sunt, ut generis alicuius species dici solet, ut rhetoricae
disciplinae, quae est intellegibilis res et sine corpore, species
tamen eius esse dicitur ea oratio quae facta est ad doctrinae
ostentationem et item species contionabilis uel species orationis
forensis. Sic ergo, cum anima quoque res sit sine corpore et
sine magnitudine, nihil interest dicere partes animae et item
potentias animae, uel cum diuidimus eam, cum sit illa naturae
indiuiduae, in speciem naturalem, iuxta quam nutritur omne animal
et crescit et subolem creat, uel in speciem sensilem, iuxta quam
differunt inter se quae animam habent et item quae sola uita
fruuntur, id est animalia et stirpes, item in eam speciem quae
locum ex loco mutat, ut serpentia omnia uel quae habent appetitum
qui in perfectioribus inuenitur animalibus, in quibus est
cupiditas et iracundia, et item in eam speciem, quae est
perfectior ceteris ratione utentium, quae in natura hominis
tantum inuenitur.

[224] «Est igitur tota, inquit, anima in totis partibus uiuentis
animalis». Et naturalis quidem eius species per omne se diuidit
corpus, sensus uero tactus quidem per omne corpus, uisus autem
uel auditus et ceteri in ceteris membris quae sunt organa
sentiendi. Principalis uero animae pars siue potentia, ad quam
feruntur quae nuntiant sensus singuli et quae de his quae
sentiuntur iudicium facit examinatque cuius modi sint ea quae
occurrunt sensibus uarie, hanc uero Aristoteles asserit locatam
esse in penetralibus cordis, ubi aliae quoque species animae sunt
locatae, id est imaginatio memoria, appetitus, excursio. Quippe
omnium animae uirium initia et quasi quaedam radices e sede
cordis emanant, quando confecti cibi sucus per uenas cordis
ceterum corpus inrigat et motus corporeus, qui locularis est, a
corde initium sumit; namque uenarum et neruorum initium et quidam
nodus ipsum cor est, iuxta quod intellectus agitatus et
rationabiliter ignitus ibidem coaceruare se creditur,
possibilitate quidem illic habitans, effectu uero extra conseptum
cordis atque uiciniam commeans. Haec et multa alia huius modi
probationum genera asseruntur a supra memorato uiro ad probandum,
quod principalis animae uis in corde sit, quae usque adeo sit
animantium propria ut cetera ex uitalibus uim pulsusque patiantur
sine animantis interitu, cordis uero sedem ne minimas quidem
pulsationes sine interitu animalium sustinere (quod si quis
nominis praesumptione inductus cardiacam passionem dicat
frequenter esse curatam, errat in nomine, quippe cum constet
illam passionem non cordis esse sed stomachi).

[225] Aduersum quae ita respondetur: alia quidem fere omnia recte
et prout fert natura rerum Platonicisque dogmatibus consentanee
dicta, sed de animae substantia erratum uideri; non enim
specialem essentiam fore animam quam appellat Aristoteles
entelechiam — haec quippe forma est corporibus accidens [, ut
censet Plato], quam hic specialem essentiam nuncupat, et est <,
ut censet Plato,> imago speciei purae a corpore et intellegibilis
penes quam est dignitas exemplaris. Igitur iuxta hanc formam,
qua formantur corpora, nomina esse imposita rebus uerum est,
animam tamen esse formabilem hanc speciem nemo ei concedit; hoc
quippe formabile fit <corporibus nascentibus> et corrumpitur
corporibus solutis, anima uero omni est corpore antiquior habens
olim et ante coniugationem corporis substantiam propriam
extinctisque animalibus separatur sine perpetuitatis incommodo,
ut quam constet in aeterno esse motu, quia habet internum
domesticumque ex natura sua motum. Aliud est igitur anima et item
aliud specialis essentia. Itemque haec entelechia in rebus
quoque cernitur quae sunt sine anima. Si enim est plena cuiusque
seminis conceptusque perfectio, qui magis animalia quam stirpes
et arbores legitimo tempore accipiunt perfectionem? At uero anima
in solis animalibus. Deinde perfectio adultis iam, quae in
conceptu sunt, adhibetur et cum isdem crescit. At uero anima sine
ortu et ex aeternitate, non sine motu, quem ad modum entelechiam
Aristoteles fore confitetur, sed in motu perpetuo, utpote cuius
naturaliter motiua uis sit. Proptereaque diuiditur primitus in
duas species, rationabilem et eam ex qua sunt appetitus, deinde
subdiuiditur in opinionem intellectumque et demum in iracundiam
et cupiditatem; atque his ex diuisione speciebus singulis apta
membra tamquam organa sunt distributa.

[226] Sed ne praecurrere et delibare uideamur quicquam ex
Platonis sententia, ponemus ipsam quae illustrabit cuncta quae in
aliqua obscuritate uersantur. Est igitur anima iuxta Platonem
substantia carens corpore semet ipsam mouens rationabilis. Et
esse animam rem aliquam nullus ambigit — mouet enim corpus
praecedente impetu quodam sensibus excitato —, sed quia cuncta
quae sunt diuiduntur in decem genera, quod cuiusque generis
suscipiet proprietatem eidem generi sociabitur. Constat porro
inter omnes ex omnibus categoriis proprium essentiae fore
suscipere contrarias passiones uicissim et esse antiquissimam
praenoscique generibus ceteris. Vt igitur corpus, ut puta
hominis, essentia est sine ulla dubitatione propterea quod
contrarias passiones uicissim suscipit, ut aegritudinem et
sospitatem, turpitudinem et item decentiam, sic animam essentiam
fore aperte probatur, quia haec quoque contrarias passiones
uicissim suscipit, ut iustitiam — competit porro haec corporeae
sospitati — et item iniquitatem, quae demum congruit corporis
morbis, sicut pulchritudini quidem temperantia, turpitudini
libido, item fortitudini quidem magnanimitas, imbecillitati porro
timiditas et ignauia, et omnino bona quidem corporis ualetudo
comparatur animae bonae ualetudini, quae uirtus est, mala uero
corporis ualetudo uitiositati. Deinde anima, sicut in
superioribus constitit, modulata est positaque in motu suo
habetque cum numeris cognationem. Quae cuncta essentiae quidem
non sunt sed iuxta ea quae sunt habentque essentiam uersantur. Si
igitur proprium est essentiae uicissim contraria sustinere, idem
autem hoc etiam animae commune est, procul dubio nihil est aliud
anima quam essentia; certe ridiculum id quod paret atque
obsequitur essentiam esse concedere, scilicet corpus, quod uero
dominatur et regit negare in substantia positum, cum Plato tam
dignitate quam uirtutum praestantia uenerabilem dicit esse animam
et plane corporis dominam.

[227] Et essentiam quidem fore animam sic probatur eandemque
antiquiorem esse corpore nec ut entelechiam crescere cum
conceptis seminibus cumque isdem maturari et ad perfectionem
uenire. Sed quia duplex essentia est, altera corporea, altera
carens corpore, consequenter docebimus quod sit anima essentia
carens corpore. Principio quod omne corpus penetret idque
uiuificet; proprium uero est hoc eius naturae quae est sine
corpore, ut dulcedinis quae peruadit melleum corpus, ut lucis
quae corpus aerium penetrat. Nam si haec corpora essent, uel
applicata corpori uel mixta uel concreta inuenirentur; sed
applicata non sunt haec nec anima corpori — nec enim ex
applicatione eius uita corpori prouenit sed quia anima per omnes
se diffundit artus —, nec uero ex permixtione — non enim esset
unum quiddam anima sed multa commixta —, sed nec ex concretione —
nullum quippe corpus aliud corpus penetrare ualet usque quaque .
Non ergo anima corpus est uel corporeum aliquid, ut quidam
putant: sine corpore igitur. Deinde omne corpus uel intimo uel
externo motu mouetur; quae externo, sine anima sunt, quae
interno, cum anima. Itaque, si corpus esset, uel anima aliunde
sumpta uteretur uel sine anima esset; neutrum porro horum
rationem habet: est ergo sine corpore. Probatum quoque in
superioribus quod motu intimo genuinoque moueatur et ex semet
ipsa; sequitur ergo ut etiam immortalis sit et sine ulla
generatione, simplex etiam nec ex ulla compositione.

[228] Hoc loco calumniari solent homines quibus ueri indagandi
cura nulla est. Dicunt enim Platonem in {€Phaedro€} quidem
asserere animam esse sine ulla compositione proptereaque
indissolubilem, in {€Timaeo€} tamen compositam rem confiteri,
siquidem faciat eam constare ex indiuidua diuiduaque substantia
et item diuersa — eademque alia — natura, conflante eam et uelut
coagmentante [ab] opifice deo, male ac miserabiliter, nescientes
compositum id esse quod ex aliquo initio temporis factum sit, ut
nauim et domum, quiddam uero quod compositum quidem non sit,
habeat tamen rationem compositionis, ut in musica symphonia quae
diatessaron uocatur, et item geometrica theoremata; similiter
ergo etiam generatum quidem, quod ex aliquo temporis initio natum
factumue sit, ut statuam; porro aliud esse longeque diuersum
quod habeat rationem generationis intellegibilis, ut sphaeram.
Igitur cum dicit Plato natam animam et ab opifice deo factam
compositamque, nec ex certo tempore initium substantiae dicit
trahere nec ut, quae non fuerit ante, post esse coeperit, sed
quod habeat rationem ortus et compositionis; cum uero sine
genitura et sine compositione dicit, aperte nullum ei dat initium
nec ullam originem compositionis.

[229] Alia igitur significatione diuersaque res generata et item
alia diuersaque sine generatione anima esse dicitur a Platone,
cuius diuersissimae uires sint. Est enim quaedam uirtus eius in
ratiocinando et item alia quae dicitur uigor iracundiae et item
quae cupit; quae species sunt appetitus quae tamen rationi
naturaliter pareant. Erit igitur optima uirtus eius quae
ratiocinatur, ceterae secundae ac tertiae potestatis. Haec Plato
de anima sentit; quae strictim breuiterque a nobis decursa sunt.

[230] Censet uero eam per omnes artus ac totum corpus meare et
per singula membra uelut organa uim suam ostentare; proinde et in
sentiendo ad eam quidem referri omnia quae sensibus occurrant,
ea uero quae sensus referant esse diuersa. Quia igitur
principales uires animae duae sunt, una deliberatiua, altera quae
ad appetendum quid impellit, et est deliberatiua quidem uirtus
propria rationabilis animantis, illa uero alia id ipsum
animantis, consequenter competentia uiribus et apta membra
dimensa sunt.

[231] Rationabili uelut arx corporis et regia, utpote uirtuti
quae regali quadam eminentia praestet, id est domicilium capitis
in quo habitet animae principale, quod ad similitudinem mundi sit
exaedificatum, teres et globosum, purum separatumque ab ea quae
cibo alimentisque nascatur illuuie; in quo quidem domicilio
sensus quoque habitent, qui sunt tamquam comites rationis et
signiferi, scilicet ut de proximo sensibus interpellantibus
statuatur super his quae sentientur atque etiam intellectus a
deliberatione aduocatus facile ab ea commonefiat eorum omnium
quae quondam uidit et imaginum recordatione, ad ueri spectaculi
commemorationem retractus. Quis enim nesciat quod quam rationem
habet sensus aduersus deliberationem hanc deliberatio iuxta
intellectum? Ex coniectura siquidem nascitur opinio, ex opinione
intellectus, ut idem Plato docuit in {€Politia€}. Facile est
assequi naturalia arcana ex his quae frequenter accidunt, omnes
quippe corporeae passiones quae mentem deliberationemque eius
impediunt non nisi in capite proueniunt: phrenesis, obliuio,
lapsus epilenticus, furor atque atri fellis incendia ex arce
capitis trahunt initia, non quo mens deliberatioque eius laedatur
proptereaque fiat obtunsior, sed quod organum morbo impeditum
officium suum iuxta naturam implere non possit nec animae iussis
occurrere cerebrique sedes nullam, opinor, fert passionem,
prouenit enim passionis sensu hominis interitus. Quod si et ratio
his quae uidentur et quae uidentur rationi testimonium inuicem
praebent, utroque genere uerum sincerae fidei esse dogma Platonis
probatur, quod animae uis principalis in cerebri locata sit
sede.

[232] Illud uero aliud principale, quod secundae dignitatis esse
praediximus, non rationabilis animantis sed id ipsum animantis.
Commune ergo ut animalis in corde ac medietate, ut uero
rationabilis animantis in cerebro. Vnde cetera quidem animalia
uno utuntur principali, quod in corde est, at uero homo duobus,
uno in corde, altero in capite. Certe hominis membra sequuntur
ordinationem mundani corporis; quare si mundus animaque mundi
huius sunt ordinationis ut summitas quidem sit dimensa
caelestibus hisque subiecta diuinis potestatibus quae appellantur
angeli et daemones, [in] terra uero terrestribus, et imperant
quidem caelestia, exequuntur uero angelicae potestates, reguntur
porro terrena, prima summum locum obtinentia, secunda medietatem,
ea uero quae subiecta sunt imum, consequenter etiam in natura
hominis est quiddam regale, est aliud quoque in medio positum,
est tertium in imo, summum quod imperat, medium quod agit,
tertium quod regitur et administratur. Imperat igitur anima,
exequitur uigor eius in pectore constitutus, reguntur et
dispensantur cetera pube tenus et infra.

[233] Atque hanc eandem ordinationem inuenimus etiam in libris
{€Politiae€}. In quibus cum ea iustitia quaereretur qua homines
aduersum se utuntur, haec porro tunc conualescit cum animae
potestates opificia sua recognoscunt nec aliena appetunt; ex
unius hominis ingenio ad illustre ciuitatis et populi confugit
exemplum et de gentium disputat iustitia. Principales quidem
urbis illius uiros ut prudentissimos sapientissimosque editiores
urbis locos habitare iussit, post hos militarem atque in armis
positam iuuentutem, quibus subiecit sellularios atque uulgares,
ut illi quidem ut sapientes praecepta dent, militares agant atque
exequantur, uulgares uero competens et utile praebeant
ministerium. Sic animam quoque ordinatam uidemus: rationabilem
quidem partem eius, ut sapientissimam, principem partem
obtinentem tamquam totius corporis capitolium, uigorem uero qui
est iracundiae similis ut militarem iuuentutem in cordis castris
manentem, uulgare et sellularium, quod est cupiditas seu libido,
inferioribus abditum occultatumque natura.

[234] «Cum igitur, inquit, horum omnium consensus talis erit et
quasi quaedam conspiratio ut quod oportet praecipere recte
officium suum compleat, huic pareat quod est dignitatis secundae,
postremum uero atque ultimum morem gerat melioribus, tunc non
solum hominum uita sed etiam ciuitatum et gentium erit laudabilis
et apprime beata». Ex quibus ostendit Plato ueram hominis
proprietatem in capite consistere, cuius species sit mundi formae
simillima, et quod germana sustentetur anima uiuificantis animae
corpus uniuersae rei, cuique cuncta cognitionis rerum
instrumenta, sensus uidelicet, adiuncta sint, quo quae aguntur
extra indicio uicinorum sensuum mens assequatur. Quibus quidem
sensibus minime fuit opus mundo — quippe nihil extra ambitum
mundi est aut agitur —, at uero perfectae hominis instructioni
sunt sensus admodum necessarii, quia initium et quasi quaedam
intellegendi sapiendique semina sunt in sentiendo.

[235] Deinde causam demonstrat cur capiti cetera membra subiecta
sint. «Oportebat, inquit, animal terrenis negotiis praefici,
terrae autem superficies iniqua ex parte maxima decliuibus et
item accliuibus impedimentis. Erat igitur impossibile motu
capitis naturali, hoc est globosa decursione, terras obiri
proptereaque diuinae potestates uehiculum consimilis eiusdemque
naturae capiti ceterum corpus et quae motui futura erant
necessaria membra subtexuerunt, quo rationis domicilium ceteris
emineret», quodque ex translatiuis motibus quaedam est
praecedendi coniugatio, retro quidem, unde est exordium motus,
ante autem, ad quod fit impetus. «Praecedendi officium
commodius», inquit, «uisum est quam recedendi», opinor ideo quia
mundi quoque motus agitur in antecedentia naturaeque animalium
congruentius progredi quam recessim moueri; totius denique
corporis conformatio prouida naturae sollertia sic ordinata est
ore uultuque ad praecedentia uersum locata, ducibus quoque ad
spatiandum sensibus prorsum spectantibus.

DE VISV

[236] Dehinc subtexit de sensibus et organis sentiendi et incipit
ab optimo praeclarissimoque sensuum omnium uisu, causas quibus
uidemus edisserens. Sed quoniam de hoc plerique alii post ipsum
opiniones uarias libris conditis sunt executi, eas quae sunt in
honore perstringam, quo perfectior propositae rei tractatus
habeatur. Omnes qui rerum initia corpora censuerunt uel coetu
innumerabilium minutorum congesto inani uel perpetuorum
continuata proceritate dicunt uidere nos simulacrorum
incursionibus; fluidam quippe materiem formatas iuxta sui
similitudinem exudare subtiles corporum fusiones, quae sunt
uisibilium simulacra rerum, eaque cum uisus noster incurrerit,
hausta et recepta meatibus transmittat ad eum per quem sentimus
spiritum; cumque delicatior simulacri moles erit, separatur
panditurque uisus, opinor, et candida tunc quae sentiuntur
uidentur, si corpulentior, confundunt aciem et uidentur atra,
atque ad eundem modum cetera formata et colorata pro formarum et
colorum cognatione. Multaque ab his dicuntur alia in eundem
modum, quibus singulis immorandum non erit.

[237] At uero Heraclitus intimum motum, qui est intentio animi
siue animaduersio, porrigi dicit per oculorum meatus atque ita
tangere tractareque uisenda. Stoici uero uidendi causam in natiui
spiritus intentione constituunt, cuius effigiem coni similem
uolunt: hoc quippe progresso ex oculorum penetrali, quae
appellatur pupula, et ab exordio tenui, quo magis porrigitur, in
soliditatem opimato exordio, penes id quod uidetur locat{€um€}
fundi omnifariam dilatarique uisus illustratione. Quodque omnis
natura modo mensuraque moueatur, spatii quoque magnitudinisque
coni modum fore eaque quae neque ualde applicata uisui nec nimium
distantia uisibilia dare uideri; certe conum ipsum pro modo
mensuraque intentionis augeri, et prout basis eius uel directa
uel inflexa erit incidetque in contemplabilem speciem, ita
apparebunt quae uidentur. Oneraria quippe nauis eminus uisa
perexigua apparet deficiente contemplationis uigore nec se per
omnia nauis membra fundente spiritu; turris item quadrata
rotunditatem simulat cylindri, atque etiam ex obliquo uisa
porticus in exile deficit oculorum deprauatione. Sic etiam
stellarum ignis exiguus apparet atque ipse sol multis partibus
quam terra maior intra bipedalis diametri ambitum cernitur.
Sentire porro mentem putant perinde ut eam pepulerit spiritus,
qui id quod ipse patitur ex uisibilium specierum concretione
mentis intimis tradit, porrectus siquidem et ueluti patefactus
candida esse denuntiat quae uidentur, confusus porro et
confaecatior atra et tenebrosa significat; similisque eius passio
est eorum qui marini piscis contagione torpent, siquidem per
linum et harundinem perque manus serpat uirus illud penetretque
intimum sensum.

[238] Geometrae cum Peripateticis concinentes radii effusione
uisum operari putant, cum per fulgidam lucidamque pupulae stolam
in directum emicans radius serenam porrigit lineam, quae gyris
oculorum circumuecta motibus dispergat undique lucem
contemplationis; quippe teres et leuis oculi globus et humori
lubrico uelut innatans sequacem lineam uisus utrobique facile
contorquet. Ergo notae geometricae comparant quod uidetur et
illuc uersum ferri censent uisus intentionem, sed ob nimiam
repentinamque conuersionem omnia uideri per illustrem contuentis
superficiem putant, ut cum in theatro alioue quolibet conuentu
popularis multitudinis decursis strictim uultuum partibus totum
populum uidere nobis uidemur.

[239] Idem aiunt uidere nos uel tuitione, quam {€phasin€} uocant,
uel intuitione, quam {€emphasin€} appellant, uel detuitione,
quam {€paraphasin€} nominant. Tuitione quidem ut quae simpliciter
et prompte uidentur quaeque clementer uisum recipientia minime
eum a se repellunt, ut flexus quin immo fractus rursum ad oculos
redeat. Intuitione uero ut quae fragmento radii recurrente ad
oculorum aciem uidentur, qualia sunt quae in speculis et aqua
considerantur, ceteris item quorum tersa est quidem superficies,
sed ob nimiam densitatem idoneus uigor ad repellendum quod
offenderit. Ergo etiam radius, in quo est uis uidendi, fractus in
speculo facit angulum, quem contineant duae lineae, una quae ab
oculo profecta peruenit ad speculum, altera quae a speculo
recurrit ad uultum; qui quidem angulus, cum erit acutus, imaginem
uultuum nostrorum facit in speculo uideri remeante ad uultum
acie atque inde occulte praecipitante simulacrum in speculi
sinum, ex quo fit ut uultus noster transisse ad speculum putetur.
Quomodoque simulacrum e speculo resultans e diuerso uidetur
consistere (perinde ac si duo contra stantes dextras partes
sinistris, sinistras item dextris obuias habeant), sic aduersum
nos imagines nostrae dextras et sinistras partes cum immutatione
demonstrant. Idem angulus acutus, si ex aliqua conuersione uel
immutata qualitate positionis erit acutior et procerior factus,
longius euagatus cuncta quae retro nos sunt in speculo uideri
facit; quod si non acutus sed rectus erit angulus, tunc ea quae
ad directum rigorem supra nos erunt uidebuntur, sin uero hebes et
latior, ea quae contra nos excelsiora sunt apparebunt.

[240] Nullo porro angulo facto nec fracto radio nulla in speculis
dumtaxat imago proueniet ut in globosis et sphaerae similibus
uasis. At uero si talis erit speculi figura ut sit eius concaua
superficies et tornata in modum scapii quadrati uel imbricis,
dehinc intueamur hoc idem speculum ita conuersum ut rectus
cernatur imbrex, margines porro eius seu supercilia hinc illinc
pro lateribus assistant, tunc, opinor, radius incidens et
infractus ob leuem speculi rigidamque soliditatem in proximum
latus eius delabitur in decimani apicis effigiem. Ita dextri
lateris imagine in sinistrum, sinistri etiam in dextrum ob
eminentiam marginis utriusque deiecta, dextrae partes nostrae
etiam in speculo dextrae sinistraeque item sinistrae uidebuntur
et erit imaginis falsae remedium imago falsa. Hoc idem speculum
si demum ita erit aduersum nos locatum ut eminentium marginum
alter superior sit, alter inferior, nec rectus sed obliquus
cernatur imbrex, resupinas ostentat imagines et simulacra
praepostera ob similem lapsum fracti radii per accliuia; directus
quippe uisus ad speculi supercilia cum quidem superiorem
conspexerit eminentiam, deicitur simulacrum ad ima resupinum, cum
uero inferiorem, facit saltum uultus ad marginem superiorem.

[241] Indicat porro causam prauae intuitionis fore in radii
fragmine commentum tale. Etenim si duo specula sic collocentur ut
unum sit ante uultum, alterum a tergo, obliquatum ne impediatur
obiectu corporis uisus radii commeantis, tunc occipitium nostrum
uidemus in speculo quod habetur a tergo; quod non fieret nisi
radius uisualis applicans se ad speculum aduersum fractusque eius
obiectu faceret angulum, ex quo rursum recurrens in posterius se
speculum arietaret rursumque illic angulo facto desineret in
occipitii sedem. Atque ita quod uero uisu non sentitur
discursantis aciei lumine proditur. Similiter cum in modum sectae
concauae sphaerae formatum erit speculum, maiores ueris uultus
apparent, ideo quod undique se fundente radii lumine exaestuans
imago porrigitur.

[242] Quae autem {€paraphasis€} ab his appellatur, prouenit
quotiens non in cute speculi, sed introrsum et tamquam in
penetralibus simulacrum inuenitur obumbrante aliqua nigredine, ut
in pellucidi quidem sed fusci uitri lamina uel stagnis atris ex
alto profundo; tunc quippe uisus ingreditur non adeo densam cutem
et uidet interiora, sed non adeo clare. Infringitur tamen radius
ob tersam pellucidae materiae superficiem et obumbrationem atri
coloris usque adeo ut ipsi etiam nosmet uidentes intra speculum
nosmet putemus consistere nec os nostrum e speculo sed intra
speculum uidere. Quae causa est ut, cum accedimus ad speculum,
imago etiam proximare et, cum redimus, illa etiam uideatur una
recedere.

[243] Idem unum esse radium qui ex utroque oculo porrigitur
argumentantur ex ea passione quae {€hypochysis€} dicitur et ex
uisu eorum qui duplicia uidere creduntur et habere pupulas binas.
Etenim cum crassus humor ita oculos obsederit ut non omnem eorum
occupauerit et obtexerit ambitum, sed in medietate constiterit
liberis hinc inde partibus uisus, tunc scisso radio diuiditur
bifariam uisus et qui hoc uitio laborant duplicia uidere se
censent. Ergo etiam in geminis pupulis idem uitium medicorum
detegit experientia; namque bicori naturali quidem pupula recte
quae sunt uident, illa uero alia simulacra rerum. Quapropter
medici quod plus est quam natura desiderat tollunt et illam
praeter naturam pupulam interimunt imposita cicatrice; quo facto
reuocatur uisus naturalis integritas. Hae sunt de uisu probatae
sententiae ueterum, qui mihi uidentur acceptis occasionibus a
Platone suum proprium fecisse dogma. Nam cum ille perfectam
rationem attulerit docueritque tam ipsam causam uidendi quam
cetera quae causam sequuntur atque adiuuant et sine quibus non
potest uisus existere, iuniores sumptis ex plena sententia
partibus de isdem partibus tamquam de uniuersitate senserunt
proptereaque, ut qui uera dicant, merito mouent; sed quia nulla
partis perfectio est, aliquatenus succidunt, ut exposita Platonis
sententia res ipsa monstrabit.

[244] Censet enim Plato lumen ex oculis profundi purum et
liquatum, quod sit uelut flos quidam ignis intimi nostri habens
cum solstitiali lumine cognationem, solis porro lumen
instrumentum animae fore ad uisibilium specierum contemplationem,
siquidem ad oculos feratur, quorum leuigata soliditas et tersa
rotunditas, utpote munita tunicis textis tenui neruorum
subtemine, fert facile obuiam lucem. Medietas uero, in qua
constituitur uidendi uis, delicati corporis et sincerae
propemodumque incorporeae puritatis admittit contemplationis
ingressum; causaque principalis uidendi lumen est intimum nec
tamen usque quaque perfecta et sufficiens ad muneris competentis
perfunctionem. Opus est quippe adiumento cognati extimi luminis,
maxime quidem solstitialis, alias tamen etiam eorum quae solis
lumen imitantur. Igitur extimum lumen accorporatum lumini quod ex
oculis fluit confirmat illud et facit idoneum obtutibus fluere
proptereaque ducit ex ipsis corporibus quae uidentur colores.
Colorem porro proprium esse uisus sensum quis nesciat? «Flamma
est igitur quaedam, inquit, corporum color infundens
superficiem»; quae cum erit aequalis oculorum capacitati,
manifesta sunt atque erunt quae uidentur, cum uero minor, clara
et candida, ut quae patulus et apertus uisus admittat; si uero
maior erit color qui ex corporibus euaporatur quam est oculorum
ambitus, tegitur confunditurque acies et quae uidentur atri
coloris uidentur.

[245] Tribus ergo his concurrentibus uisus existit trinaque est
ratio uidendi: lumen caloris intimi per oculos means, quae
principalis est causa, lumen extra positum, consanguineum lumini
nostro, quod simul operatur et adiuuat, lumen quoque quod ex
corporibus uisibilium specierum fluit, flamma seu color, qui
perinde est atque sunt omnia sine quibus propositum opus effici
non potest, ut sine ferramentis quae sunt operi faciendo
necessaria; quorum si quid deerit, impediri uisum necesse est.

[246] His tam plene tamque diligenter elaboratis iuniores
philosophi, ut non optimi heredes paternum censum in frusta
dissipantes, perfectam atque uberem sententiam in mutilas
opiniunculas ceciderunt. Quare faciendum ut ad certam
explorationem Platonici dogmatis commentum uetus aduocetur
medicorum et item physicorum, illustrium sane uirorum, qui ad
comprehendendam sanae naturae sollertiam artus humani corporis
facta membrorum exectione rimati sunt, quod existimabant ita
demum se suspicionibus atque opinionibus certiores futuros, si
tam rationi uisus quam uisui ratio concineret. Demonstranda
igitur oculi natura est de qua cum plerique alii tum Alcmaeo
Crotoniensis, in physicis exercitatus quique primus exectionem
aggredi est ausus, et Callisthenes, Aristotelis auditor, et
Herophilus multa et praeclara in lucem protulerunt: duas esse
angustas semitas quae a cerebri sede, in qua est sita potestas
animae summa et principalis, ad oculorum cauernas meent naturalem
spiritum continentes; quae cum ex uno initio eademque radice
progressae aliquantisper coniunctae sint in frontis intimis;
separatae biuii specie perueniant ad oculorum concauas sedes, qua
superciliorum obliqui tramites porriguntur, sinuataeque illic,
tunicarum gremio naturalem humorem recipiente, globos complent
munitos tegmine palpebrarum, ex quo appellantur orbes. Porro quod
ex una sede progrediantur luciferae semitae, docet quidem sectio
principaliter, nihilo minus tamen intellegitur ex eo quoque quod
uterque oculus moueatur una nec alter sine altero moueri queat.
Oculi porro ipsius continentiam in quattuor membranis seu tunicis
notauerunt disparili soliditate; quarum differentiam
proprietatemque si quis persequi uelit maiorem proposita materia
suscipiet laborem.

[247] Interim uerbis Platonis expositis et quae sit in his
naturalium arcanorum comprehensio atque expressio consideremus.
Cum de sensibus loqueremur quos capitis instrumenta esse dixerat,
addidit: «E quibus primi luciferi oculorum orbes coruscant», et
mox: «Duae sunt, opinor, uirtutes ignis, altera edax et
peremptoria, altera mulcebris innoxio lumine. Huic igitur, ex qua
lux diem inuehens panditur, cognatum et familiare corpus
oculorum diuinae potestates commentae sunt, intimum siquidem
nostri corporis ignem, utpote germanum ignis lucidi sereni et
defaecati liquoris, per oculos fluere ac demanare uoluerunt».
Solis et oculorum cognationem scit ab ineunte aetate communis
omnium anticipatio, quippe sol mundi oculus appellatur ab omnibus
ideoque idem auctor in {€Politia€} solem quidem simulacrum esse
ait inuisibilis dei, oculorum uero solis et solstitiale quiddam,
ut sit eminens sol intellegibili mundo suus, huic similis in
sensili globus iste ignitus lucifer, cuius simulacrum id lumen
quo illustratur uisus animalium, id est oculus. Fluere porro
uisum per oculos consentiunt tam physici quam etiam medici, qui
exectis capitis membris, dum scrutantur naturae prouidam
sollertiam, notauerunt ferri biuio tramite ignis liquorem. «Vt
per leues, inquit, congestosque et tamquam firmiore soliditate
probatos orbes luminum, quorum tamen esset angusta medietas
subtilior, serenus ignis per eandem flueret medietatem».

[248] Quid ergo? Num aliter physici membranis uel etiam tunicis
solidis contineri oculorum orbes asseuerantes de natura eorum
interpretari uidentur? Angusta porro illa medietas, quae peruenit
usque ad oculorum cauas sedes, quae alia est quam haec per quam
fluit ignis serenus? «Itaque, inquit, cum diurnum iubar applicat
se uisus fusioni, tunc nimirum incurrentia semet inuicem duo
similia in unius corporis cohaerent speciem, quo concurrunt
oculorum acies emicantes quoque effluentis intimae fusionis acies
contiguae imaginis occursu repercutitur». Euidenter uisum fieri
dicit quotiens intimi caloris lumen, quod inoffense per oculos
fluit, aliquam uisibilem materiam, quam contiguam imaginem
appellat, incurrit ibidemque iuxta materiae qualitatem formatum
et coloratum sensus uisusque confit ex lumine qui contiguae
imaginis occursu repercussus reditu facto ad oculorum fores usque
ad mentis secreta porrigitur. Atque etiam diurni iubaris
applicatio cum ignis intimi lumine manifestat sine solis
effulsione nihil uideri. Denique «postquam in noctem, inquit,
discesserit cognatus ignis, desertum» eius auxilio lumen intimum
remanet otiosum nullam habens cum proximo tunc aere naturae
communicationem uidereque desinit factum illecebra somni.
Obductis quippe palpebris — quarum tegmen salubre oculorum
auxilium dixit esse — uis illa ignis intimi coercetur
compressaque fundit se per membra, quo pacto intimorum motuum
relaxatur intentio in soporam quietem minime tunc interpellante
mentem uisus inquietudine.

DE IMAGINIBVS

[249] Cumque erit, inquit, altior quies crassiore facto naturali
spiritu, nihil aut leue quiddam incertumque et perfunctorium
somniamus; sin erunt insignes reliquiae commotionum animi, cuius
modi erunt et quibus in locis, talia uisuum simulacra nascentur
expressa et ob insigne imaginum diu penes memoriam residentia.
Sunt porro reliquiae commotionum uel ex modestis uel ex
intemperantibus interdumque sapientibus, interdum stolidis
cogitationibus sedatae uel ad iracundiam incitatae, proque locis
ut in capite ubi est sedes domiciliumque rationis, uel in corde
in quo dominatur uirilis ille indignationis uigor, uel in iecore
subterque; dimensa porro haec omnis regio libidinis.

[250] Et quoniam tractatum incurrimus somniorum de quo uarie
senserunt ueteres, fiat earum quae in honore sunt opinionum
commemoratio. Aristoteles, ut qui dei prouidentiam usque ad lunae
regionem progredi censeat, infra uero neque prouidentiae scitis
regi nec angelorum ope consultisque sustentari nec uero daemonum
prospicientiam putet interuenire proptereaque tollat omnem
diuinationem negetque praenosci futura, unum genus somniorum
admittit atque approbat, quod ex his quae uigilantes agimus aut
cogitamus residens in memoria mouet interpellatque per quietem
gestarum deliberatarumque rerum conscias animas. Nec errat; est
enim etiam haec progenies somniorum, sed non sola, ut Aristoteles
putat; multa quippe incognita inopinataque neque umquam temptata
animis somniamus, quotiens prouenisse uspiam significantur quae
nondum scientiae fama conciliauerit uel futura portenduntur quae
nondum prouenerint. Sed hic suo quodam more pleni perfectique
dogmatis electo quod uisum sit cetera fastidiosa incuria
neglegit.

[251] Heraclitus uero, consentientibus Stoicis, rationem nostram
cum diuina ratione conectit regente ac moderante mundana: propter
inseparabilem comitatum consciam decreti rationabilis factam,
quiescentibus animis opere sensuum futura denuntiare; ex quo
fieri ut appareant imagines ignotorum locorum simulacraque
hominum tam uiuentium quam mortuorum. Idemque asserit
diuinationis usum et praemoneri meritos instruentibus diuinis
potestatibus.

[252] Hi quoque, parte abutentes sententiae pro solida
perfectaque scientia, sunt qui nostrum intellectum et peruolitare
conuexa mundi putent miscereque se diuinae intellegentiae (quam
Graeci νοῦν uocant), et uelut ex maiore disciplina minusculas
scientias mutuatas <ea> quae summa et eminens imaginetur mens
nuntiare mentibus nostris, inuitante ad coetum animae nocturnae
solitudinis opportunitate. Sed, cum pleraque non inreligiosa
modo, uerum etiam impia somniemus - quae imaginari summam
eximiamque intellegentiam siue mentem seu prouidentiam fas non
sit putare -, falsam esse hanc opinionem hominum liquet.

[253] Sed Plato, magna diligentia summaque cura discussis penitus
latibulis quaestionis, uidit atque assecutus est non unam
somniorum esse genituram; gigni quippe uel ex reliquiis
cogitationum et accidentis alicuius rei stimulo, ut in nono
{€Politiae€} libro docet oratione tali: «Inutiles minimeque
necessariae, cupiditates quae aduersantur legibus uidentur mihi
omnium quidem hominum promisce labefactare mentes; quaedam tamen
earum tam castigatione legum quam sobriis et melioribus rectae
uoluptatibus uel omnino exolescere uel in paucas admodum atque
exiles attenuatae reliquias otiosae latere, porro aliae usque ad
praecipitem amentiam confirmari, quae se exerunt immanius per
quietem, quotiens ratione sopita, quae est rector mansuetissimus,
cetera pars animae agrestior, immani quadam ebrietate luxurians,
pulsa quiete pergit ad incestas libidines. Tunc quippe nihil est
quod non audeat uelut soluta et libera honestatis uerecundiaeque
praeceptis; namque maternos, ut putat, amplexus concubitusque
non expauescit; nec quemquam dubitat lacessere uel hominum uel
deorum nec ab ulla sibi uidetur caede aut flagitio temperare.
Contra cum erit in salubri statu posita casteque cubitum ibit,
rationabili quidem mentis industria uigiliis imperatis eaque
pasta sapienti uirtutis indagine atque etiam libidine moderate
mansuefacta, ut neque de inopia queri possit nec expletione nimia
grauetur ultraque modum maerens uel gestiens tumultuetur
impediatque prudentiam, sed pura uitiis ratione opus proprium
efficere in ratiocinando atque indagine ueritatis instituat
nihiloque minus iracundia delinita et minime saeuiente dormiat,
tunc certe rationabilis animae pars, nullis sibi obstrepentibus
libidinis aut iracundiae uitiis, perueniet ad indaginem ueri,
quae est sincera prudentia, nec ulla existet species nefaria
somniorum». Quippe in his perfecte docuit, quod perfunctorie
posuit in {€Timaeo€}.

[254] At uero somniorum, quae diuina prouidentia uel caelestium
potestatum amore iuxta homines oboriuntur, causam rationemque
exposuit in eo libro qui {€Philosophus€} inscribitur. Ait enim
diuinas potestates consulere nobis, quotiens per quietem ea quae
grata sunt deo intimant ueris minimeque fallacibus uisis earumque
miram quandam esse dicit memoriae tenacitatem dignitatique et
diuinitati congruam sapientiam; quibus cum cogitationes hominum
perspicuae sint, consequenter amorem bonis, odium malis exhiberi;
probationemque affert de exemplis illustribus mutuatam, ut in eo
libro quem appellauit {€Critonem€} praesagit Socrates prouentum
imminentem, regente somnii relatione. «Visa est mihi quaedam,
inquit, mulier eximia uenustate, etiam candida ueste, nomine me
appellasse dixisseque (illud Homericum):

     Tertia luce petes Pthiae praefertilis arua».
Rursus in Phaedone: «Saepenumero unum et idem mihi somnium
aduentans in alia atque alia forma iubebat me nauare operam
musicae. Id ego nunc usu et necessitate moriendi admonitus
interpretor hactenus ut hymnum, quem iam dudum institueram in
Apollinem, compleam, ne promissi debitor et uoti reus uitam prius
finiam». Musicae quippe consanguineam esse poeticam palam est
omnibus. Socratem uero haec euidenter solitum somniare arbitror
ex eo quod tam corporis quam animae puritate totum eius animal
uigeret.

[255] Denique etiam uigilanti non deerat propitia diuinitas quae
eiusdem moderaretur actus, ut Plato demonstrat in {€Euthydemo€}
dicens ita: «Est ab ineunte aetate numen mihi comes quoddam idque
uox est quae, cum ad animum sensumque meum commeat, significat
ab eo quod agere proposui temperandum; hortatur uero ad nullum
actum; atque etiam si quis familiaris uti meo consilio uolet
aliquid acturus, hoc quoque agi prohibet». Quarum quidem rerum et
significationum fides certa est; eget enim imbecilla hominum
natura praesidio melioris praestantiorisque naturae, ut idem
asseruit supra. Vox porro illa quam Socrates sentiebat non erat,
opinor, talis quae aere icto sonaret sed quae ob egregiam
castimoniam tersae proptereaque intellegentiori animae
praesentiam coetumque solitae diuinitatis reuelaret, siquidem
pura puris contigua fore miscerique fas sit. Atque ut in somnis
audire nobis uidemur uoces sermonumque expressa uerba, nec tamen
illa uox est sed uocis officium imitans significatio, sic
uigilantis Socratis mens praesentiam diuinitatis signi perspicui
notatione augurabatur. Nec uero dubitare fas est intellegibilem
deum pro bonitate naturae suae rebus omnibus consulentem opem
generi hominum, quod nulla esset sibi cum corpore conciliatio,
diuinarum potestatum interpositione ferre uoluisse; quarum quidem
beneficia satis clara sunt ex prodigiis et diuinatione - uel
nocturna somniorum uel diurna -, fama praescia rumores
uentilante, medelis quoque aduersum morbos intimatis et
prophetarum inspiratione ueridica.

[256] Multiformis ergo est ratio somniorum, siquidem sunt quae
uelut percussa grauius uerberataque mente uestigiis doloris
penitus insignitis per quietem refouent imagines praeteritae
consternationis; sunt item quae iuxta cogitationes rationabilis
animae partis - uel purae atque immunis a perturbatione uel in
passionibus positae - oboriuntur; nihiloque minus quae diuinis
potestatibus consulentibus praemonstrantur uel etiam poenae loco
ob delictum aliquod formata in atrocem et horridam faciem.
Consentit huic Platonico dogmati Hebraica philosophia; appellant
quippe illi uarie, ut somnium et item uisum tum admonitionem,
etiam spectaculum nihiloque minus reuelationem: somnium quidem
quod ex reliquiis commotionum animae diximus oboriri; uisum uero
quod ex diuina uirtute legatur; admonitionem cum angelicae
bonitatis consiliis regimur atque admonemur; spectaculum ut cum
uigilantibus offert se uidendam caelestis potestas clare iubens
aliquid aut prohibens forma et uoce mirabili; reuelationem
quotiens ignorantibus sortem futuram imminentis exitus secreta
panduntur. De somniis satis dictum; sermo nunc ipse
considerandus.

[257] «At uero simulacrorum, inquit, quae in speculis
oboriuntur...» Docet nunc illam uisus rationem, quae intuitio
dicitur, intra speculum uel stagnorum profundum simulacris
resultantibus nec tamen eodem quo Aristoteles magisterio. Namque
ille censet radii uisualis impacti in solidam speculi superficiem
proptereaque infracti mucronem ad os reuerti obuiumque uultui
factum uultum suum cernere et in speculo putare sibi uultus
apparere simulacrum, at uero Plato pro ingenii prudentiaeque
diuinitate duum luminum coetum confluentium in tersam speculi et
solidam cutem (id est diurni luminis et intimi quod per oculos
fluit, trahentis secum de uultu manantem colorem), in speculo
corporari coloratisque uultus lineamentis et formato ac deliniato
colore simulacrum aemulum uultus adumbrari. Sic quippe loquitur:
«At uero simulacrorum quae in speculis oboriuntur ... facilis
assecutio est, siquidem utriusque ignis tam intimi quam extra
positi concursu», intimi scilicet caloris et extra positi
luminis, «incidentis in tersam aliquam leuemque materiam», hoc
est speculum, «formatique in multas et uarias figuras», quia
diuerse formata specula diuersas edunt imagines, «simulacra,
inquit, ex leuigati corporis conspectu resultant».

[258] «Dextrae uero partes quae sunt sinistrae uidentur». Agit
nunc de immutatione uisus et, quia specula quaedam facta sunt ad
similitudinem dimidiatae sphaerae concaua, si ad eam partem quae
umbonis habet tumorem contemplatio dirigatur, dextrae partes
sinistrae uidebuntur contraque; item oculi dextri contemplatio
laeuas simulacri partes sinistrique item acies dextras tangent
insolito more. Merito; cum enim in directum rigorem utriusque
oculi uisus ferantur, erat consequens dexterioris uisus
directione partes dextras tangi sinistrique item sinistras; nunc
fit contra uelut circumactis et e diuerso consistentibus
imaginibus.

[259] «At uero dextrae corporis partes dextrae ita ut sunt in
speculis quoque sinistraeque item sinistrae uidentur».
Persequitur aliud duplicis imaginationis genus quod apparet in
his speculis quae facta sunt ad formam cylindri caui siue
imbricis. Rursum enim, cum in directum rigorem utriusque oculi
uisus ferantur, dexter uisus dextrum latus eminens et obliquum,
sinister etiam sinistrum tale latus incurrant necesse est. Formae
tunc in lateribus geminis conglobatae ob tersam et inclinatam
proptereaque lubricam utriusque lateris superficiem labuntur in
latera diuersa, quae quidem a dextro uisu nascitur, in sinistrum
latus, quae uero a sinistro, similiter in dextrum; quae quia in
diuersa latera transitum faciunt et simul e diuerso uidentur
consistere, dextras simulacrorum partes dextris nostris,
sinistras item sinistris obuias exhibent. Ceteros errores uidendi
ab hoc iuniores philosophi mutuati exposuerunt, ita ut supra
comprehensum est.

[260] Deinde prosequitur: «Qui quidem sensus famulantur actibus
opificis dei summam optimamque et primariam speciem molientis».
Quia, cum de uisu loqueretur qui est optimus omnium sensuum,
corporeis eum nominibus appellauerat modo «ignem», modo «lumen»,
interdum «flammam» cognominans, ne quis putaret se ita existimare
quasi corporeis opificiis sensus administrentur sine melioris
incorporeae potentiae consortio, dicit hos ipsos sensus famulari
diuinis actibus, perinde ut opifici famulantur organa. Porro
optimum dei opus est id quod intellegit. Sed opinari plerosque
dicit, eos uidelicet qui existimant nihil esse quod carens
corpore quicquam patiatur aut faciat, nihil etiam incorporeum
fore cui pareat famuleturque corpus, ut puta mentis intellectui
animae naturae, sed ipsa corpora qualitatibus propriis rerum
creare diuersitatem, frigus quidem terram et aquam, calorem uero
ignem et aera, rursus astrictionem quidem et duritiam terram et
ignem, relaxationem uero et effusionem aera et aquam igneamque
uim contraria molientem pro corporum diuersitate modo
astringentem modo relaxantem, ut cum «uno et eodem calore limus
quidem durescit, cera uero liquescit».

[261] Haec porro omnia, inquit, neque «sentiunt nec rationem
intellectumque in rebus ratione prudentiaque agendis sciunt».
Praeclare, siquidem ratiocinari et intellegere non corporis sed
animae proprium. Haec porro incorporea, non enim uidentur, cum
omne corpus sit uisibile ac sentiatur; itaque, cum discreta sint
corpus et anima diuersaque eorum natura sit, dignitas quoque et
ordo diuersus est. Quotus quisque igitur amator est sapientiae,
dabit operam ut prudentis naturae causas prius quam ceteras
assequatur. Sunt porro hae: deliberatiua et item intellegens
animae potentia, quibus deliberat, ratiocinatur, intellegit.
Illas uero, inquit, quae ab aliis motae mouent alias, secundas
existimandum. Perspicue patibilem partem rationabilis animae
uitiosamque significat, in qua est impetus; quippe impetus
principaliter quidem ab ea parte animae mouetur, quae motu intimo
genuinoque ex semet ipsa mouetur, ex accidenti uero etiam
desideriis mouentibus, ipse autem impetus mouet corpus.

[262] Itaque principalis animae motus definitur aeterna
substantia semet ipsam mouens, hic uero communis, qui commotus
mouet, operatio mouentis est in eo quod mouetur, ut sectio
operatio secantis in eo quod secatur. Cuius quidem motus aliquot
diuersitates sunt, quas demonstrauit in {€Legibus€}, octo
corporis, animae duas, corporeum motum locularem uocans, cuius
duae sint species — translatio et circumlatio; item alium quem
appellat qualitatem, aeque in duplici specie — concretione et
discretione; tertium quem positum esse dicit in quantitate,
habentem item duas species — incrementum et diminutionem; quartum
iuxta essentiam cuius aeque duae species intelleguntur — una
generatio, altera interitus. Animae item duplex motus, unus qui
alia mouet, ipse a nullo mouetur sed proprio genuinoque motu;
alius qui alia mouens ab alio mouetur; qui est patibilis habitus
animae et aegritudine oppressus.

[263] Recte ergo faciet amator sapientiae si, cum de his rebus
tractandum erit, naturalem ordinem seruet ac principe loco de
anima disserat, post demum de corpore, deinde, cum de anima
tractabit, de illa prius disserat quae tam semet ipsam mouet quam
cetera, in qua est uis deliberandi et intellegendi, tunc
consequenter illam quoque pertractabit quae ab alia re potiore
mota quaedam mouet. Id porro motus genus si quidem pareat
intellectui, erit aliquatenus ordinatum, si minus, temere,
inquit, et ut libet se exerens confusa et inordinata quae agit
relinquit, et addit: «Nobis quoque igitur in eundem modum
faciendum», ac prius de ea loquendum natura quae suo motu mouetur
— haec quidem praecedit ordine, per quam intelleguntur et
sciuntur aeterna quae sola semperque uera sunt —, tunc demum illa
quoque alia demonstranda quae ad mouendum quid motu indiget
alieno. Vtrique porro motui sensus necessarii sunt, quoniam ex
his tam cupiditates excitantur improbae quam rerum optimarum
intellectus et scientia conualescit.

LAVS VIDENDI

[264] Et de oculorum quidem ministerio satis dictum; nunc «de
praecipua operis eorum utilitate» dicendum, quae cum in plerisque
rebus tum in obtentu philosophiae dare perspicitur, quo
beneficio negat quicquam maius a deo generi esse humano tributum.
Duplex namque totius philosophiae spectatur officium,
consideratio et item actus, consideratio quidem ob assiduam
contemplationem rerum diuinarum et immortalium nominata, actus
uero qui iuxta rationabilis animae deliberationem progreditur in
tuendis conseruandisque rebus mortalibus. Vtrique autem
officiorum generi uisus est necessarius, ac primum
considerationi. Diuiditur porro haec trifariam, in theologiam et
item naturae sciscitationem praestandaeque etiam rationis
scientiam. Neque enim quisquam deum quaereret aut ad pietatem
aspiraret, quod est theologiae proprium, nec uero id ipsum quod
nunc agimus agendum putaret nisi prius caelo sideribusque uisis
et amore nutrito sciendi rerum causas, eorum etiam quae ortum
habent temporarium exordia; haec quippe demum ad naturalem
pertinent quaestionem. Quid quod dierum et noctium uice
considerata menses et anni et horarum curricula dinumerata sunt
numerique ortus et genitura dimensionis intro data? Quod ad
tertiam partem philosophiae pertinere perspicuum est.

[265] At uero actuosae philosophiae uisus quatenus sit utilis et
necessarius docet, ita dicens «deum oculos hominibus idcirco
dedisse ut mentis prouidentiaeque circuitus, qui fiunt in caelo,
notantes» eorum similes constituerent in suis mentibus, hoc est,
motus animi, «qui deliberationes uocantur, quam simillimos
instituerent diuinae mentis prouidis motibus placidis
tranquillisque perturbatos licet», quod est morum uitaeque
correctio quae publice priuatimque prodest tam ad domesticas quam
ad publicas res recte salubriterque administrandas; ex his
quippe constat alterum philosophiae genus quod actiuum uocatur.
Id porro diuiditur trifariam, in moralem, domesticam, publicam;
quibus omnibus officiis prodest certe usus uidendi.

[266] «Minora, inquit, alia praetereo», scilicet ea quae in
uariis artibus disciplinisque uersantur. Neque enim nauium
regimen neque cultus agrorum nec uero pingendi fingendique
sollertia recte sine uisu proprium opus efficere posset; solaque
contemplatio est quae mentes hominum usque ad caeli conuexa
protelat, proptereaque Anaxagoras, cum ab eo quaereretur cur
natus esset, ostenso caelo sideribusque monstratis respondisse
fertur: «ad horum omnium contemplationem». At uero Stoici, deum
uisum uocantes, quod optimum putabant, id enim pulchro dei nomine
tribuendum esse dixerunt; Theophrastus uisus pulchritudinem
asserens uisum formae nomine appellat, quod quorum extincta est
acies uidendi uultus informes sint et uelut in aeterna
consternatione. Denique ex oculorum habitu mens atque animus
indicatur irascentium maerentium laetantium; irascentium quidem,
ut apud Homerum commotae mentis orator:

     Stabat acerba tuens defixo lumine terrae,
et item:

     Furor ignea lumina uoluit,
maerentium uero, ut fert poeta de eo qui iugi fletu oculos
amiserat:

     Maeroreque lumina linquunt,
item apud Ciceronem:

In huius amantissimi sui fratris gremio maerore et lacrimis
consenescebat.

[267] Transit deinde ad alterius sensus examinationem. Ait enim:
«Eadem uocis quoque et auditus ratio est ad eosdem usus atque ad
plenam uitae hominum instructionem datorum». Sunt igitur
principales duo sensus, uisus et auditus, utrique philosophiam
adiuuantes; quorum alter quidem euidentior, utpote qui res ipsas
acie sua comprehendat, alter latior ideo quod etiam de rebus
absentibus instruat, modulatus siquidem aer articulatae uoci
factusque uox et intellegibilis oratio pergit ad intimos sensus
audientis, intellectui nuntians tam praesentia quam absentia.
Idem auditus quod intellectum quoque adiuuet, sic probat:
«Quantumque per uocem utilitatis capitur ex musica, totum hoc
constat hominum generi propter harmoniam tributum», quia iuxta
rationem harmonicam animam in superioribus aedificauerat
naturalemque eius actum rhythmis modisque constare dixerat, sed
haec exolescere animae ob consortium corporis, necessario
obtinente obliuione, proptereaque immodulatas fore animas
plurimorum. Medelam huius uitii dicit esse in musica positam, non
in ea qua uulgus delectatur quaeque ad uoluptatem facta excitat
uitia non numquam, sed in illa diuina quae numquam a ratione
atque intellegentia separetur; hanc enim censet exorbitantes
animas a uia recta reuocare demum ad symphoniam ueterem. Optima
porro symphonia est in moribus nostris iustitia, uirtutum omnium
principalis, per quam ceterae quoque uirtutes suum munus atque
opus exequuntur, ut ratio quidem dux sit, uigor uero intimus, qui
est iracundiae similis, auxiliatorem se rationi uolens praebeat;
porro haec prouenire sine modulatione non possunt; modulatio
demum sine symphonia nulla sit, ipsa symphonia sequitur musicam.
Procul dubio musica exornat animam rationabiliter, ad antiquam
naturam reuocans et efficiens talem demum qualem initio deus
opifex eam fecerat. Tota porro musica in uoce et auditu et sonis
posita est. Vtilis ergo etiam iste sensus est philosophiae totius
assecutioni ad notationem intellegibilis rei.

DE SILVA

[268] Deinde ait: «Nunc quoniam cuncta exceptis admodum paucis
executi sumus quae prouidae mentis intellectus instituit, oportet
de illis etiam quae necessitas inuexit dicere». Mundi sensilis
explanaturus omnem substantiam iure commemorat prope omnia se
pertractasse quae prouida mens dei contulerit, efficiens eum ad
exemplum et similitudinem intellegibilis mundi; solumque residuum
superesse tractatum ex quo ea quae necessitas inuexit
considerentur, quando prouidis necessariisque rationibus mundi
uniuersitas constare uideatur. Necessitatem porro nunc appellat
ὕλην, quam nos Latine «siluam» possumus nominare, ex qua est
rerum uniuersitas eademque patibilis natura, quippe subiecta
corpori principaliter, in qua qualitates et quantitates et omnia
quae accidunt proueniunt; quae cum a natura propria non recedat,
diuersis tamen et contrariis speciebus eorum quae intra se
recipit formisque uariatur. Hanc igitur explanare proposuit
dicturus deinceps rationem ob quam necesse fuerit tractatum hunc
minime praeteriri.

[269] Denique addit: «Mixta siquidem mundi sensibilis ex
necessitatis intellegentiaeque coetu constitit generatio». Quia
igitur de mundi generatione tractatur perfecteque id fieri
conuenit, oportet de utroque genere disseri, ex quo de natura
siluae necessarius esse tractatus ostenditur. «Mixtam» uero
«generationem» dicit esse ideo quod ex diuersis elementis
initiisque constet, recteque ex <«necessitatis prouidentiaeque
coetu» non ex> necessitate et prouidentia; non enim ex his mixtus
est mundus sed consultis prouidae mentis et necessitatis
rationibus constitit operante quidem prouidentia et agente, silua
uero perpetiente exornationique se facilem praebente, penetratam
siquidem eam usque quaque diuina mens format plene, non ut artes
formam tribuentes in sola superficie sed perinde ut natura atque
anima solida corpora permeantes uniuersa uiuificant.

[270] Dehinc consequenter intellegentiae necessitatisque
demonstrat consortium, cum ita dicit: «dominante intellectu».
Duplex porro est dominatio, altera uiolentior tyrannicae
potentiae similis, item alia sanctitatis imperatoriae. Omne porro
uiolentum non diu subiectum conseruat, sed facile perdit. Omne,
inquit, «quod rationabiliter et regit et tuetur prodest et melius
efficit quod regit». Vt igitur mundus aeternus esset, oportuit
siluam ei morigeram parentemque subdi nec aduersum exornationem
suam resistentem, sed ita uictam ut maiestati opificis libens
cedat pareatque eius sapientiae; proptereaque dixit: «salubri
persuasione rigorem necessitatis assidue trahente ad optimos
actus. Itaque uicta, inquit, et parente prouidis auctoritatibus
necessitate prima rerum mundique exordia constiterunt», quia est
et alia minus consulta parentia, quae error et facilitas dicitur,
ut sit prouida parentia ratione nixa necessitas, et opus dei
tale est ut ui persuadeat uimque inroget persuadentem, hoc est ut
persuasio uim et uis adhibeat persuasionem; id porro perspicitur
in aegritudinibus uirorum prudentium, cum praebent se medicis
urendos ac secandos.

[271] Deinde progreditur: «Si quis ergo uere iuxtaque meram fidem
mundi huius institutionem insinuaturus erit, hunc oportet
erraticae quoque causae speciem demonstrare». Rursum alio siluam
«erroris» nomine appellat propter inordinatam eius antiquam
iactationem, similiter ut «necessitatem», propterea quod non est
principalis causa mundi constitutionis in silua sed necesse
fuerit ascisci eam ob substantiam corporalem. Est quippe silua
perinde ut sunt ea sine quibus quod institutum est effici non
potest.

[272] «Facto» igitur «recursu» redit ad indaginem initiorum et
incipit ex eo tempore quod praecedit ortum generationemque mundi.
Quaerit quoque naturam ignis sinceri et sine permixtione,
qualitatem quoque eius et passionem, nec solius ignis sed
ceterorum quoque corporum serenorum nec ulla contagione
interpolatorum; omnes quippe qui de originibus tractauerunt
uniuersae rei quattuor sunt materias executi has quae concretione
mutua ex maioris atque obtinentis materiae uocabulo cognominatae
sunt. Quatenus porro eaedem materiae et ex quibus antiquioribus
substiterint, nemo usque adhuc dixerat, sed tamquam scientibus
naturam sinceritatemque earum ignem et aera et aquam et terram
uelut elementa mundi sensilis esse dixerunt, quae ne in
syllabarum quidem ordinem locanda sunt. Quia sermonis elementa
litterae sunt, post quas secundi ordinis syllabae, recte dixit
quattuor haec mundana corpora ne in syllabarum quidem ordinem
collocanda. Quippe primum elementum uniuersae rei silua est
informis ac sine qualitate quam, ut sit mundus, format
intellegibilis species; ex quibus, silua uidelicet et specie,
ignis purus et intellegibilis ceteraeque sincerae substantiae
quattuor, e quibus demum hae materiae sensiles, igneae,
aquatiles, terrenae et aereae. Ignis porro purus et ceterae
sincerae intellegibilesque substantiae species sunt exemplaria
corporum, ideae cognominatae; quarum ad praesens differt
examinationem nec quaerit unane sit archetypa species eorum quae
sunt communis omnium, an innumerabiles et pro rerum existentium
numero, quarum coetu et congregatione concreuerit uniuersa moles,
an uero idem unum pariter et multa sint, ut docet in
{€Parmenide€}. Quae causa declinandi fuit non laborem, sed ne
instituto sermoni minime conueniens tractatus admisceatur; haec
quippe naturalis, illa epoptica disputatio est, naturalis quidem
ut imago nutans aliquatenus et in ueri simili quadam stabilitate
contenta, epoptica uero quae ex sincerissimae rerum scientiae
fonte manat.

[273] Deum ergo, inquit, etiam nunc «liberatorem inuoco ex
turbida et procellosa sermonis iactatione». Laborat omnino et id
agit ut instituamur ad pietatem uenerationemque diuinitatis,
cuius opem exorat ingrediens procellosum de natura siluae fretum
propter nouum atque insolitum etiam tunc disputationis genus.
Rursum ergo ab exordio dicamus, inquit. Merito. Iam enim de
utraque origine tam exemplari quam corporea tractauerat concedens
sensilem mundum ex isdem substitisse; quippe id quod gignitur et
perit nec uere semperque est corporea species est. Quae quidem
corpora cum sola et per se ac sine suscipiente ex eadem essentia
esse non possunt, quam modo «matrem», alias «nutriculam»,
interdum totius generationis «gremium», non numquam «locum»
appellat quamque iuniores ὕλην, nos «siluam» uocamus, ut quod
deerat adderet, hunc de silua tractatum initiorum tractatui
iungit posterioremque diuisionem ait operosius esse ordinandam.
Tunc quippe res omnis in duo fuerat initia diuisa, quorum alterum
intellegibilis erat species, quam mundi opifex deus mente
concepit, eamque {€idean€} cognominauit Plato, alterum imago
eius, quae natura est corporis.

[274] Porro corpora, si per se ipsa spectentur, perfectam
uidebuntur habere substantiam, sed si ad originem eorum conuertis
mentis intentionem, inuenies cuncta et eorum «scatebras» siluae
gremio contineri. Tunc ergo compendio principalibus materiis
quattuor sumptis exaedificauerat sermone mundum, sed quia erat
philosophi proprium cuncta quae ad causam pertinent summa cura
mentis et diligentiore examine peragrare, ratio porro asserit
subiacere corporum diuersitati siluae capacitatem, recte
rationabiliterque censuit hanc ipsam rationem trahendam usque ad
intellegentiae lucem, difficile opus omnino uel assequi, longe
tamen difficilius declarare ac docere. Talis quippe natura est
initiorum quae neque exemplis demonstrari, nondum his quae ad
exemplum comparentur existentibus, possit nec ex praecedenti
ratione aliqua intimari — nihil quippe origine antiquius —, sed
obscura quadam luminis praesumptione, non ut quid sit explices,
sed contra sublatis quae sunt singulis quod solum remanet ipsum
esse quod quaeritur intellegendum relinquas, hoc est ut uniuersis
corporibus, quae intra gremium siluae uarie uaria formantur
mutua ex alio in aliud resolutione, singillatim ademptis solum
ipsum uacuum sinum speculatione mentis imagineris.

[275] Qua ratione factum ut, cum nullus eam ueterum dubitet esse,
utrum tamen facta an contra infecta sit disceptetur eorumque
ipsorum qui infectam sine generatione posuerunt, plerique
continuam et iugem, alii uero diuisam putent rursumque eorum qui
diuiduam esse censent, partim sine qualitate et informem, partim
formatam esse pronuntient, hi uero qui iugem continuatamque
posuerunt disceptent inter se de qualitatibus formaque eorum quae
ibidem conformantur et omnium quae isdem accidunt, utrum ex
silua proueniant an ex alio potiore numine accommodentur. Quorum
breuiter perstringentur opiniones.

[276] Hebraei siluam generatam esse censent. Quorum
sapientissimus Moyses non humana facundia sed diuina, ut ferunt,
inspiratione uegetatus, in eo libro qui {€De genitura mundi€}
censetur, ab exordio sic est profatus, iuxta interpretationem
septuaginta prudentium: «Initio deus fecit caelum et terram,
terra autem erat inuisibilis et incompta», ut uero ait Acyles:
«Caput rerum condidit deus caelum et terram, terra porro inanis
erat et nihil», uel ut Symmachus: «Ab exordio condidit deus
caelum et terram, terra porro fuit otiosum quid confusumque et
inordinatum». Sed Origenes asseuerat ita sibi ab Hebraeis esse
persuasum quod in aliquantum sit a uera proprietate deriuata
interpretatio; fuisse enim in exemplari: «Terra autem stupida
quadam erat admiratione». Omnia tamen haec in unum aiunt
concurrere ut et generata sit ea quae subiecta est uniuerso
corpori silua sermonesque ipsos sic interpretantur: initium
minime temporarium dici — neque enim tempus ullum fuisse ante
mundi exornationem dieique et nocturnas uices quibus temporis
spatia dimensa sunt —, tum initii multas esse significationes, ut
«initium sapientiae timorem domini» fore Salomon ait, item:
«Initium sapientiae cultus dei» nihiloque minus: «Initium uiae
optimae iustus actus»; atque etiam in praeconio sapientiae
caelestis auctor: «Initium uitae panis et aqua et tunica, inquit,
et domus idonea uelandis pudendis», quippe in his non una initii
sed diuersa et multiplex habetur significatio. Est tamen unum
rerum omnium initium, de quo Salomon in {€Prouerbiis€}: «Creauit
me, inquit, deus progressionis suae semitam, cui nitens efficeret
opera diuina constituitque ante ortum mundi terraeque et
profundi fundationem, ante tractus fontium aggestionesque
montanas», aperte indicans praeeunte diuina sapientia caelum
terramque facta eandemque diuinam sapientiam fore uniuersitatis
primordium. Ex quo apparet sapientiam factam quidem a deo, sed
non aliquo in tempore — neque enim fuerit tempus ullum quo deus
fuerit sine sapientia — quodque deum percipi cogitationibus
hominum ante quam sapientiam eius sit necesse ob eminentiam
naturae, quia prius cuius res est, tunc demum ipsa res noscitur.
Et de initio quidem sic habendum.

[277] Quod autem caelum quamue terram Scriptura loquatur,
intellegendum. Qui tumultuario contenti sunt intellectu caelum
hoc quod uidemus et terram qua subuehimur dici putant. Porro qui
altius indagantur negant hoc caelum ab initio factum, sed secundo
die — namque ab initio factum lumen idque diem esse
cognominatum, hoc uero caelum postea quod deus appellauerit
«soliditatem»; tertio deinceps die, remotis aquis apparuit
«sicca» eique terrae nomen impositum, ut sit euidens neque hoc
caelum cognitum nobis neque hanc in qua sumus terram ab exordio
facta, sed alia esse antiquiora, intellectu potius quam sensibus
haurienda. Aliud ergo uerum caelum et aliud quiddam esse
soliditatem Scriptura testatur eodemque modo aliud terram et item
aliud siccam.

[278] Quod ergo illud caelum prius quam cetera deus condidit
quamue terram? Philo carentes corpore atque intellegibiles
essentias fore censet, ideas et exemplaria tam siccae istius
terrae quam soliditatis; denique etiam hominem prius
intellegibilem et exemplum archetypum generis humani, tunc demum
corporeum factum a deo esse dicit. Alii non ita, sed scientem
prophetam duas esse species rerum omnium, alteram intellegibilem,
alteram sensibilem, eas uirtutes quae utramque naturam
circumplexae contineant caelum et terram cognominasse, caelum
quidem incorpoream naturam, terram uero quae substantia est
corporum quam Graeci ὕλην uocant. Astipulantur his ea quae
sequuntur, «terra autem erat inuisibilis et informis», hoc est
silua corporea, uetus mundi substantia prius quam efficta dei
opificis sollertia sumeret formas, etiam tunc decolor et omni
carens qualitate. Quod uero tale est inuisibile certe habetur et
informe; «inanis» porro et «nihil» propterea dicta quia, cum sit
omnium qualitatum receptrix, propriam nullam habet ex natura.
Silua ergo, ut quae cuncta quae accidunt recipiat in se, «inanis»
appellata est, ut quae compleri numquam posse uideatur; porro
quia sit expers omnium, «nihil» dicta. «Otiosa» uero et
«indigesta» nuncupatur a Symmacho; quod quidem per se nihil
ualeat, «otiosa», quod uero habeat opportunitatem suscipiendi
ordinis ab exornante semet deo mundum moliente, «indigesta»
censetur. «Stupidae» uero «ex admiratione» significatio animae
uim quandam similitudinemque declarat, siquidem opificis et
auctoris sui maiestate capta stuperet. Quod si facta est a deo
silua corporea quondam informis, quam Scriptura terram uocat, non
est, opinor, desperandum incorporei quoque generis fore
intellegibilem siluam, quae caeli nomine sit nuncupata; factam
uero et ita factam ut sit quae non fuerit, sic probant, quod
opificibus mortalibus apparata ab aliis opificibus silua
praebeatur hisque ipsis natura suppeditet, naturae deus, deo nemo
apparauerit, quia nihil deo sit antiquius; ipse igitur
siluestres impensas mundi fabricae sufficientes utilesque
constituit. Multasque alias probationes afferunt quas singillatim
persequi longum est.

[279] Restat nunc ut eorum quoque qui generatam esse corpoream
siluam negant sententias exequamur; quorum aeque diuersae
opiniones omnino sunt. Sunt enim qui textum eius et quasi
continuationem quandam corpusculis, quae intellegantur potius
quam sentiantur, conexis sibi inuicem assignent in aliquo modo
positis et aliquatenus figuratis, ut Democrito et Epicuro placet.
Addunt alii qualitatem, ut Anaxagoras, sed hic omnium materiarum
naturam proprietatemque in singulis materiis congestam esse
censet; alii propter exiguitatem indiuiduorum corporum, quorum
numerus in nullo fine sit, subtilitatem siluae contexi putant, ut
Diodorus et non nulli Stoicorum, quorum sit fortuitus tam coetus
quam segregatio. Quas opiniones, cum sint omnino sine fine,
praetereo.

[280] Qui tamen prouidentiae opus siluae quoque constitutionem
esse pronuntiauerunt censent eam una quadam ab exordio usque ad
finem continuatione porrectam, nec tamen omnes eodem modo; aliter
enim Pythagoras et item aliter Plato diuersoque Aristoteles modo
et cum aliquanta differentia Stoici. Sed hi quidem omnes
informem eam et sine ulla qualitate constituunt, alii formam
dederunt, ut Thales, quem ferunt ante omnes naturalia esse
secreta rimatum, cum initium rerum aquam esse dicat, opinor ideo
quod omnem uictum quo utuntur quae uiuunt humectum uideret; inque
eadem sententia Homerus esse inuenitur, cum Oceanum et Tethyn
dicat parentes esse geniturae cumque iusiurandum deorum
constituat aquam, quam quidem ipse appellat Stygem, antiquitati
tribuens reuerentiam et iureiurando nihil constituens
reuerentius. At uero Anaximenes aera iudicans initium rerum,
initium quoque corporum ceterorum et ipsius aquae, non consentit
Heraclito caput rerum ignem putanti. Omnes ergo hi qui uel aquae
uel aeri uel igni tribuunt principatum in motu positam rerum
originem censuerunt.

[281] Sunt tamen qui immobilem fore defendant et eandem ex
omnibus in unam molem redactam, unum omnia esse censentes
immobile sine ortu et sine interitu, ut Xenophanes, Melissus,
Parmenides; sed Parmenides quidem unum omne perfectum et
definitum pronuntiat, Melissus infinitum et indeterminatum.

[282] Empedocles uarium et multiforme quiddam esse siluam docet
quattuor diuersis sustentatum radicibus ignis, aquae, aeris,
terrae atque ex his fieri corporum modo concretionem, modo
discretionem; idemque concretionem quidem uocat amicitiam,
discretionem uero discordiam. Hi sunt, opinor, qui formatam
descriptamque qualitatibus et corpus siluam esse pronuntiant.

[283] At uero qui detrahunt ei qualitates informemque constituunt
et sine consortio corporum solam per semet ipsam mente
intuentur, Aristoteles quidem tria initia constituit corporeae
rei, siluam, speciem, carentiam, eaque singula sine duum
residuorum conexione considerat, licet profiteatur altera sine
alteris esse non posse. Idem sine genitura et sine interitu dicit
mundum esse diuina prouidentia perpetuitati propagatum. Cuius
sententia cum sit praeclara et nobilis et ad Platonici dogmatis
considerationem satis accommodata, non otiose praetereunda est;
prius tamen exponendus uidetur physicorum ueterum syllogismus,
qui asserit nihil eorum quae sunt generatum esse nec periturum
fore. Formula syllogismi talis est: si quid fit, id necesse est
uel ex eo fieri quod iam erat uel ex eo quod non est. Vtrumque
autem impossibile, de existente quidem quia quod iam dudum est
fieri ad praesens non potest — id enim quod gignitur nondum est —
nec uero de non existente, quia necesse est ei quod fit subesse
aliquam materiam ex qua fiat: nihil ergo fit. Sed nec
corrumpitur; id enim quod corrumpitur uel in aliquas reliquias
uel in nullas dissoluitur, sed neque in aliquas, ut docebitur,
neque in nullas: nihil ergo corrumpitur. Ostensum est porro quod
nec fiat quid: neque igitur fit aliquid neque corrumpitur.
Quatenus ergo quod est et quod corrumpitur negamus in nihilum
posse dissolui? Quia quod est et idem corrumpitur ac perit: si in
nullas reliquias dissoluatur, erit pariter et non erit, quod
rationem non habet; rursum si erit aliquid futurum quod
dissoluitur, illud et perit et non perit.

[284] Hoc syllogismo ueteres physici tollere conabantur rerum
genituram et interitum. Sed Aristoteles diuidit syllogismum
notata et patefacta duplici significatione nominum, existentis
scilicet et non existentis, item uerborum fieri et corrumpi.
Etenim omnia quae fiunt uel secundum naturam suam fiunt uel ex
aliquo accidenti, ut puta si musicus aegrotus conualescat: quod
quidem ex natura est, aegrotat et conualescit, non tamen quia
musicus est; ex accidenti porro, quia musicus est, accidit quippe
ut musicus esset qui aegritudinem sustineret. Similiter quod
corrumpitur, si quid candidum pedalis proceritatis corrumpatur in
atrum colorem, secundum naturam quidem et principaliter patitur
immutationem sui, quia est candidum, ex accidenti uero, quia est
pedalis modi. Cum igitur dicimus musicum conualescere, tunc quod
fit ex accidenti fit, quia prouenit ut conualescat; porro cum
aegrotare eum dicimus, secundum naturam patitur. Rursum cum
dicimus candidum illud pedalis mensurae corrumpi, quia
conuertatur in nigredinem, hoc ex accidenti dicimus fieri; cum
uero candidum cognominamus, naturam eius exprimimus. Si ergo
dicimus etiam de non existente fieri aliquid, dupliciter dicimus
non existere: semel iuxta naturam, quod est impossibile ut quod
nusquam omnino gentium est, ex eo aliquid fiat quod sit; iterum
ex accidenti dicimus non existere, cum quod fit aliter se habebit
quam erat antea et cui plus accidit quam a natura tributum est,
ut si ex informi massa aeris simulacrum fiat; informitas quippe
aeris ex natura est, formae uero impressio, quam imponit opifex,
de non existente prouenit proptereaque ex accidenti dicitur
prouenire. Fieri tamen potest ut ex eo quoque quod est fiat aliud
quod sit, sed hoc ex accidenti, ut si cui grammatico proueniat
medicinae scientia; nam et hic ex perito fit alterius quoque
disciplinae peritus. Consequenter igitur etiam corrumpetur
aliquid et dissoluetur existens in aliud existens, sed non
principaliter uerum ex accidenti, ut si ex simulacro Liberi
patris formam quis transferat in simulacrum Apollinis; uidetur
enim hoc quoque pacto forma in aliam speciem demigrare, sed non
proprie, uerum ex accidenti. Similiter poterit existens quid in
non existens corrumpi ac resolui, sed non ut ex corruptela plenus
afferatur interitus proueniatque, ut id quod erat nihil omnino
neque uspiam gentium sit.

[285] Vna igitur haec ratio est iuxta quam posse Aristoteles
putat et fieri aliquid tam de existente quam de minime existente
et interire uel in existens uel in nihilum; alia uero ratione
esse et non esse dicitur quid, quotiens nondum adhibito effectu
esse dicitur quod procul dubio futurum erit, si adhibeatur
effectus. Quae cuncta possibilitate dicuntur esse praesumpta
eorum existentia contemplatione possibilitatis, ut cum aes
dicimus possibilitate statuam fore, cum adhuc metallum sit
informe. Est ergo statua et non est, et est quidem quia potest
esse, non est autem quia nondum effectus accessit. Eodemque modo
aliquatenus est, aliquatenus non est, et ex eo quod aliquatenus
est potest aliquid effici nihiloque minus etiam in id quod
aliquatenus non est potest aliquid dissolui atque interire. Est
ergo genitura et interitus.

[286] Haec ad praesens uisa nobis necessaria fore ad
explanationem Aristotelici dogmatis de initiis rerum, in quibus
etiam silua est, praetractari curauimus, sicut eiusdem
Aristotelis uerba declarant. Ait enim sic: «Nobis ergo uidebitur
diuidua esse silua carentiae, ita ut silua non sit existens quid
sed ex accidenti, carentia uero principaliter et omnino nihil, et
silua quidem prope habeat essentiam, carentiae nulla prorsum
<sit> substantia. Et aliis, inquit, uidetur carentia et silua
unum esse non recte spectantibus, cum idem breue et grande
cognominent duasque res separatim spectandas in unam eandemque
rem redigant et unum aliquid subiacere corporibus putent. Qui
etiamsi diuidant maius illud et minus ut sint duo, aeque ex hac
duitate una res significatur, alia intermittitur, siquidem silua
tamquam mater corporum formationi adiumento est, carentia uero
non adiuuat formationem sed potius impedit ac renititur, quatenus
quia, cum species diuina res sit et appetibilis, contraria est
ei carentia, silua uero appetit formam et illustrationem
cupidaque eius est iuxta naturam propriam; porro carentia si
appetat formam, appetere eam necesse est contrarietatem suam, et
omnis contrarietas interitum affert: minime igitur interitum suum
carentia desiderabit. Nec uero species se ipsam potest cupere,
est enim plenum et perfectum bonum; et omne quod desiderat in
indigentia positum est: sola ergo silua est quae cupit
illustrationem, perinde ut femineus sexus uirilem et deformitas
pulchritudinem, ita tamen ut deformitas siluae non ex natura sed
ex accidenti sit. Quae silua fit et corrumpitur certe, cumque
fit, est aliquatenus, et cum dissoluitur, non est aliquatenus
corruptelaque eius propter indiuiduam carentiam prouenit. Ipsa
uero possibilitate, non natura immortalis est ac sine
generatione, propterea quod necesse erat his quae nascuntur
subiacere aliquid antiquius, ex quo fierent atque ad generationem
uenirent; talis est porro haec natura: necesse est igitur fuisse
siluam ante quam fieret, siquidem ex ea fiunt cetera, siue quod
dissoluitur et perit ad hanc eandem naturam postremo redeat
necesse est; ergo etiam corrupta erit ante corruptelam
dissolutionemque».

[287] Haec Aristoteles assistens sententiae suae de initiis rerum
deque natura siluae loquitur; sed quia obscurior sermo est,
explanandus uidetur. Tres ab eo ponuntur origines uniuersae rei,
species, silua, carentia. Speciem laudat ut summi dei similem
diuinitatem pleno perfectoque nixam bono ideoque appetibilem.
Quid est ergo quod appetit? «Neque ipsa se, inquit, quia nihil ei
deest ad perfectam exornationem et est proprius indigentium
appetitus». Nec uero carentia cupit speciem; interitum enim suum
cuperet, quippe accessu speciei formaeque tollitur indigentia nec
in habitu proprio perseuerat. Superest ergo ut silua cultum
ornatumque desideret, quae deformis est non ex se sed ob
indigentiam. Est enim turpitudo siluam cultu formaque indigere;
sic quippe erit uidua carens specie, perinde ut carens uiro
femina. «Proptereaque et, inquit, appetit speciem, ut sexus
femineus uirilem», quoque sit in aliqua posita deformitate,
formam atque cultum, simul cupiens perire atque exolescere quod
est in semet ex indigentiae uitio, contraria siquidem haec duo
sibi et repugnantia, species et item carentia, quorum quod
obtinuerit alterum perimit. Cupiditatem uero negat esse talem
qualis est animalium, sed ut, cum quid coeptum atque inchoatum
dicitur perfectionem desiderare, sic, opinor, etiam silua speciem
cupit; potest enim eius florere consortio.

[288] Ergo iuxta Aristotelem proprie quidem et principaliter
existens est species, ex accidenti uero esse dicitur silua,
propterea quod natura talis est ut recipiat formam. Rursum quod
minime est proprie quidem et principaliter, carentia. Ex
accidenti uero silua, patitur quippe id quod uere atque ex natura
non est, id est carentiam. Ergo silua alio quodam genere est,
item alio non est, et potest aliquid ex ea fieri ut de re non
existente, non una tamen sed diuersa significatione. Consequenter
ergo dicemus malitiam esse atque initium malorum non siluam sed
carentiam; haec est enim informitas et nullus cultus et turpitudo
siluae, proptereaque etiam maleficentia. Et ideo siluam definit
seu potius appellat corpus incorporeum, ut possibilitate quidem
sit corpus, effectu uero atque operatione nullum corpus. Haec
Aristotelis de silua sententia, nisi quod addit Platonem tria
illa nominibus tantum attigisse, effectu autem duo posuisse
initia corporeae rei, speciem et minimum grande, quod sit silua.
«Non ergo tria sed duo haec erunt initia, inquit, species et
silua», quam ait ex natura nullam habere substantiam. «Aut si,
inquit, grande hoc minimum carentiam fore» intellegendum est,
rursum silua praeterita erit et duo uidebuntur initia rerum,
«species» atque «carentia».

[289] Stoici quoque ortum siluae reiciunt, quin potius ipsam et
deum duo totius rei sumunt initia, deum ut opificem, siluam ut
quae operationi subiciatur; una quidem essentia praeditos,
facientem et quod fit ac patitur corpus esse, diuersa uero
uirtute, quia faciat deum, quia fiat siluam fore. Quorum ab re
non erit opinionem diligentius explicari. Aiunt enim ut aenea
quaeque ex aere sint argenteaque ex argento, sic corporeas
materias ex silua fore cum isdem, ut aere et argento, etiam
similibus ceteris; esse enim quasdam magis, alias minus
siluestres materias, aliasque aliis corpulentiores, quarum tamen
exordium fore unam quandam antiquiorem communem omnium siluam.
Atque ut statua quae, cum sit formatum corpus, habet tamen
subiectam sibi aeris antiquiorem substantiam, sic aes informe
corpus, compos tamen qualitatis, habere dicunt subiectam
praeeuntem substantiam eamque esse corpus cohaerens sine
qualitate, patibile totum et commutabile, quod siluam, simul
essentiam appellant hactenus definientes: «Essentia et silua est
quod subiacet corpori cuncto, uel ex quo cuncta sunt corpora, uel
in quo proueniunt rerum sensibilium commutationes ipso statu
proprio manente, item quod subditum est corporibus qualitates
habentibus, ipsum ex natura propria sine qualitate».

[290] Plerique tamen siluam separant ab essentia, ut Zeno et
Chrysippus. Siluam quippe dicunt esse id quod est sub his omnibus
quae habent qualitates, essentiam uero primam rerum omnium
siluam uel antiquissimum fundamentum earum, suapte natura sine
uultu et informem, ut puta aes, aurum, ferrum, cetera huius modi
silua est eorum quae ex isdem fabrefiunt, non tamen essentia; at
uero quod tam his quam ceteris ut sint causa est, ipsum esse
substantiam.

[291] Plerique etiam hoc pacto siluam et substantiam separant,
quod asseuerant essentiam quidem operis esse fundamentum, ut
mundi fore merito dicatur atque existimetur essentia, siluam uero
contemplatione opificis dictam, quod eam fingat ac formet.

[292] Deinde Zeno hanc ipsam essentiam finitam esse dicit unamque
eam communem omnium quae sunt esse substantiam, diuiduam quoque
et usque quaque mutabilem; partes quippe eius uerti sed non
interire ita ut de existentibus consumantur in nihilum. Sed ut
innumerabilium diuersarum, etiam cerearum figurarum, sic neque
formam neque figuram nec ullam omnino qualitatem propriam fore
censet fundamenti rerum omnium siluae, coniunctam tamen esse
semper et inseparabiliter cohaerere alicui qualitati; cumque tam
sine ortu sit quam sine interitu, quia neque de non existente
substitit nec consumetur in nihilum, non deesse ei spiritum ac
uigorem ex aeternitate, qui moueat eam rationabiliter totam
interdum, non numquam pro portione, quae causa sit tam crebrae
tamque uehementis uniuersae rei conuersionis; spiritum porro
motiuum illum fore non naturam sed animam, et quidem rationabilem
quae uiuificans sensilem mundum exornauerit eum ad hanc qua nunc
illustratur uenustatem. Quem quidem beatum animal et deum
appellant.

[293] Ergo corpus uniuersum iuxta Stoicos determinatum est et
unum et totum et essentia: totum quidem quia nihil ei partium
deest, unum autem quia inseparabiles eius partes sunt et inuicem
sibi cohaerent, essentia uero quia princeps silua est omnium
corporum; per quam ire dicunt rationem solidam atque uniuersam,
perinde ut semen per membra genitalia. Quam quidem rationem ipsum
fore opificem uolunt, cohaerens uero corpus et sine qualitate,
patibile totum et commutabile siluam siue essentiam, quae
uertatur quidem nec intereat tamen neque tota neque partium
excidio, ideo quia philosophorum omnium commune dogma est neque
quid fieri ex nihilo nec in nihilum interire — licet enim cuncta
corpora casu aliquo diffluant, silua tamen semper est et opifex
deus, ratio scilicet in qua sit fixum quo quidque tempore tam
nascatur quam occidat — proptereaque de existentibus genituram
fieri et in existens desinere quod finiatur, immortalibus
perseuerantibus, a quo fit et item ex quo fit quod gignitur.

[294] Reprehendunt etiam quod, cum sint in eminenti
praestantissimaque et uetere existente alia substantia rerum
omnium exempla, mundum sensilem iuxta immortale exemplum a deo
factum esse dicat Plato; non enim opus ullo exemplo fuisse,
quando seminum ratio incurrens aliquam concipientem
comprehendentemque naturam totum mundum quaeque in eo sunt enixa
sit. Haec Stoici de silua deque initiis rerum partim a Platone
usurpantes partim commenti, sic ut facile sit intellegere nullam
eos ne suspicari quidem potuisse diuinam uirtutem substantiamque
carentem corpore cunctis corporibus uel etiam seminibus
efficaciorem, proptereaque factum ut opiniones incurrerent
impias, deum scilicet hoc esse quod silua sit, uel etiam
qualitatem inseparabilem deum siluae, eundemque per siluam meare
uelut semen per membra genitalia, et omnium quae nascuntur tam
originem quam etiam causam fore, non malorum modo sed
turpitudinis quoque et obscenitatis, omniaque agere et pati, uel
pudenda. Cuius opinionis deformitas euidentius detegetur exposita
Platonis sententia.

[295] Nunc iam Pythagoricum dogma recenseatur. Numenius ex
Pythagorae magisterio Stoicorum hoc de initiis dogma refellens
Pythagorae dogmate cui concinere dicit dogma Platonicum, ait
Pythagoram deum quidem singularitatis nomine nominasse, siluam
uero duitatis; quam duitatem indeterminatam quidem minime
genitam, limitatam uero generatam esse dicere, hoc est, antequam
exornaretur quidem formamque et ordinem nancisceretur, sine ortu
et generatione, exornatam uero atque illustratam a digestore deo
esse generatam, atque ita, quia generationis sit fortuna
posterior, inornatum illud minime generatum aequaeuum deo, a quo
est ordinatum, intellegi debeat. Sed non nullos Pythagoreos, uim
sententiae non recte assecutos, putasse dici etiam illam
indeterminatam et immensam duitatem ab unica singularitate
institutam, recedente a natura sua singularitate et in duitatis
habitum migrante — non recte, ut quae erat singularitas esse
desineret, quae non erat duitas subsisteret, atque ex deo silua
et ex singularitate immensa et indeterminata duitas
conuerteretur; quae opinio ne mediocriter quidem institutis
hominibus competit; denique Stoicos definitam et limitatam siluam
esse natura propria, Pythagoram uero infinitam et sine limite
dicere, cumque illi quod natura sit immensum non posse ad modum
atque ordinem redigi censeant, Pythagoram solius hanc dei fore
uirtutem ac potentiam asserere ut quod natura efficere nequeat,
deus facile possit, ut qui sit omni uirtute potentior atque
praestantior, et a quo natura ipsa uires mutuetur.

[296] Igitur Pythagoras quoque, inquit Numenius, fluidam et sine
qualitate siluam esse censet nec tamen, ut Stoici, naturae mediae
interque bonorum malorumque uiciniam, quod genus illi appellant
indifferens, sed plane noxiam. Deum quippe esse — ut etiam
Platoni uidetur — initium et causam bonorum, siluam malorum, at
uero quod ex specie siluaque sit, indifferens, non ergo siluam,
sed mundum ex speciei bonitate siluaeque malitia temperatum;
denique ex prouidentia et necessitate progenitum ueterum
theologorum scitis haberi.

[297] Siluam igitur informem et carentem qualitate tam Stoici
quam Pythagoras consentiunt, sed Pythagoras malignam quoque,
Stoici nec bonam nec malam. Dehinc, tamquam in progressu uiae
malis aliquot obuiis, perrogati: «unde igitur mala?»,
peruersitatem seminarium malorum [fore] causati sunt. Nec
expediunt adhuc unde ipsa peruersitas, cum iuxta illos duo sint
initia rerum, deus et silua, deus summum et praecellens bonum,
silua, ut censent, nec bonum nec malum. Sed Pythagoras assistere
ueritati miris licet et contra opinionem hominum operantibus
asseuerationibus non ueretur; qui ait existente prouidentia mala
quoque necessario substitisse, propterea quod silua sit et eadem
sit malitia praedita. Quod si mundus ex silua, certe factus est
de existente olim natura maligna, proptereaque Numenius laudat
Heraclitum reprehendentem Homerum, qui optauerit interitum ac
uastitatem malis uitae, quod non intellegeret mundum sibi deleri
placere, siquidem silua, quae malorum fons est, exterminaretur,
Platonemque idem Numenius laudat quod duas mundi animas autumet,
unam beneficentissimam, malignam alteram, scilicet siluae, quae,
licet incondite fluctuet, tamen, quia intimo proprioque motu
mouetur, uiuat et anima conuegetetur necesse est lege eorum
omnium quae genuino motu mouentur; quae quidem etiam patibilis
animae partis, in qua est aliquid corpulentum mortaleque et
corporis simile, auctrix est et patrona, sicut rationabilis
animae pars auctore utitur ratione ac deo. Porro ex deo et silua
factus est iste mundus.

[298] Igitur iuxta Platonem mundo bona sua dei tamquam patris
liberalitate collata sunt, mala uero matris siluae uitio
cohaeserunt. Qua ratione intellegi datur Stoicos frustra causari
nescio quam peruersitatem, cum quae proueniunt ex motu stellarum
prouenire dicantur. Stellae porro corpora sunt ignesque caelites,
omnium quippe corporum silua nutrix, ut etiam quae sidereus
motus minus utiliter et improspere turbat originem trahere
uideantur ex silua, in qua est multa intemperies et improuidus
impetus et casus atque ut libet exagitata praesumptio. Itaque si
deus eam correxit, ut in {€Timaeo€} loquitur Plato, «redegitque
in ordinem ex incondita et turbulenta iactatione», certe confusa
haec intemperies eius casu quodam et improspera sorte habebatur
nec ex prouidentiae consultis salubribus. Ergo iuxta Pythagoram
siluae anima neque sine ulla est substantia, ut plerique
arbitrantur, et aduersatur prouidentiae consulta eius impugnare
gestiens malitiae suae uiribus; sed prouidentia quidem est dei
opus et officium, caeca uero fortuitaque temeritas ex prosapia
siluae, ut sit euidens iuxta Pythagoram dei siluaeque, item
prouidentiae fortunaeque coetu cunctae rei molem esse
constructam, sed postquam siluae ornatus accesserit, ipsam quidem
matrem esse factam corporeorum et natiuorum deorum, fortunam
uero eius prosperam esse magna ex parte, non tamen usque quaque,
quoniam naturale uitium limari omnino nequiret.

[299] Deus itaque siluam magnifica uirtute comebat uitiaque eius
omnifariam corrigebat non interficiens, ne natura siluestris
funditus interiret, nec uero permittens porrigi dilatarique
passim; sed ut manente natura quae ex incommodo habitu ad
prosperitatem deuocari commutarique possit, ordinem inordinatae
confusioni, modum immoderationi et cultum foeditati coniungens
totum statum eius illustrando atque exornando conuertit. Denique
negat inueniri Numenius — et recte negat — immunem a uitiis usque
quaque generatorum fortunam, non in artibus hominum, non in
natura, non in corporibus animalium, nec uero in arboribus aut
stirpibus, non in frugibus, non in aeris serie nec in aquae
tractu, nec in ipso quidem caelo, ubique miscente se prouidentiae
deterioris naturae quasi quodam piaculo. Idemque nudam siluae
imaginem demonstrare et uelut in lucem destituere studens,
detractis omnibus singillatim corporibus quae gremio eius formas
inuicem mutuantur et inuicem mutant, ipsum illud quod ex
egestione uacuatum est animo considerari iubet, eamque «siluam»
et «necessitatem» cognominat; ex qua et deo mundi machinam
constitisse deo persuadente, necessitate obsecundante. Haec est
Pythagorae de originibus asseueratio.

[300] Superest ipsa nobis ad tractandum Platonis de silua
sententia, quam diuerse interpretari uidentur auditores Platonis.
Quippe alii generatam dici ab eo putauerunt uerba quaedam potius
quam rem secuti, alii uero sine generatione sed anima praeditam,
quando ante illustrationem quoque motu instabili atque
inordinato dixerit eam fluctuasse, cum motus intimus genuinusque
sit uiuentium proprius, quoque idem saepe alias duas esse mundi
animas dixerit, unam malignam ex silua, alteram beneficam ex deo.
Existentibus itaque bonis ac malis, bona quidem ex anima
benefica mundo tributa, incommoda porro ex siluestri maligna, cum
diuina sapientia intellegentiaque opificis dei siluae seuere
atque efficaciter persuaderet praebere cultui atque exornationi
suae patientiam, patientia uero non nisi animantibus uitaque
fruentibus adhibeatur. Quibus Hebraei concinunt, cum dicunt
homini quidem a deo datam esse animam ex inspiratione caelesti,
quam rationem et animam rationabilem appellant, mutis uero et
agrestibus ex silua rationis expertem, iussu dei uiuis et
animantibus bestiis terrae gremio profusis; quorum in numero
fuerit etiam ille serpens qui primitias generis humani malis
suasionibus illaqueauerit.

[301] Nec desunt qui putent inordinatum illum et tumultuarium
motum Platonem non in silua, sed in materiis et corporibus iam
notasse, quae initia mundi atque elementa censentur. Quippe si
est informis et inordinata, nimirum etiam immobilis natura sua,
nec immobilis modo uerum etiam incommutabilis — quippe
commutationes non siluae accident sed corporibus in quibus sint
qualitates — eodemque pacto etiam exanimis, quando quidem
immobilis. Malitiam porro aiunt uirtutis esse carentiam, ut
informitatem, inopiam, intemperantiam, proptereaque uirtutibus
addita orationis parte negatiua contra quam uirtutes cognominatas
fore imprudentiam, iniustitiam, imperitiam. Haec atque huius
modi est dissensio Platonicorum philosophorum.

[302] Nos tamen quam ex his putamus potiorem et ad ueritatis
examen propensiorem maximeque tanti auctoris prudentia dignam
exequemur. Est igitur propositarum quaestionum duplex probatio,
altera quae ex antiquioribus posteriora confirmat, quod est
proprium syllogismi — praecedunt quippe ordine acceptiones, quae
elementa uocantur, conclusionem —, altera item quae <ex>
posterioribus ad praecedentium indaginem gradatim peruenit, quod
genus probationis resolutio dicitur. Nos ergo, quia de initiis
sermo est quibus antiquius nihil est, utemur probationis remediis
ex resolutione manantibus, certum est siquidem apud omnes uel
philosophantes uel qui se non dediderint huic studio esse in
nobis sensus, esse etiam intellectum, et haec esse non eadem
sibi; ergo etiam effectus tam sensuum quam intellegentiae,
siquidem ipsa genera diuersa sint, esse diuersos. Quae cum ita
sint, necesse est illa etiam esse quorum sint tam intellectus
quam etiam sensus; sunt igitur tam sensilia quam intellegibilia.
Et intellegibilia quidem sunt quae intellectu comprehenduntur
rationabili indagine, sensilia uero quae inrationabili opinione
praesumuntur incerto quodam opinionis euentu. Illa quidem ex
aeternitate nec ullum initium habentia, haec temporaria et ex
aliquo initio temporis, a regione nostra primaria, ad naturam
uersus uero secunda, rursum intellegibilia e regione quidem
naturae priora, iuxta nos uero secunda sunt. Quotus quisque
igitur in disputatione sic exordietur ut ab his, quae prima sunt
ad nos uersum, ascendat ad ea quae sunt a nobis secunda,
resoluere dicitur quaestionem, siquidem ab his orsus quae uere
non sunt sed imagines potius sunt uere existentium rerum,
perueniat ad ea quae uere existentium initia causaeque sunt.

[303] Sunt igitur uicina nobis omnia quidem quae sentiuntur,
ignis, aer, aqua, terra, aliquanto tamen propiora quae ex his
concreta sunt, rursum magis applicita nobis nostra corpora. Est
igitur in corporibus nostris contiguum quiddam, est etiam
solidum, est uisibile, est calor; et contiguum quidem ac solidum
nihil erit sine terra, rursum uisibile et calidum sine igni esse
non poterit. Est ergo in nobis terrenum quiddam et igneum, est
etiam spirabile, siquidem spiritus in uenis quae arteriae
dicuntur conditus inuenitur, est humectum quoque, quod humectum
sine aqua demum esse non potest, nec uero spiritus sine aere.
Quodsi haec omnia partes sunt corporis, necesse est etiam illa
fore quorum haec partes sunt, ut diximus, id est solidum
uniuersumque corpus. Est igitur in solido atque uniuerso corpore
tam ignis quam terra et ceterae materiae, deinde harum ipsarum
congrua et moderata concretio, quae constat ex formis et
qualitatibus: ignis quidem splendor leuitas calor et figura,
terrae uero siccitas, grauitas, figura. Similiter etiam earum
materiarum quae inter ignem terramque insertae sunt aliquae sint
naturales proprietates oportet. Si ergo has qualitates et
quantitates, etiam formas figurasue uolemus ratione animi
separare, tum demum deliberare quid sit illud quod haec omnia
inseparabiliter adhaerens complexumque contineat, inueniemus
nihil aliud esse quam id quod quaerimus, siluam; inuenta igitur
est origo siluestris. Et hoc quidem est unum duarum probationum
genus, quod resolutio dicitur.

[304] Nunc illud aliud consideremus quod compositio cognominatur;
sequitur quippe resolutionem compositio et discretionem
concretio. Quae igitur modo separare animo uidebamur a silua,
rursus ei praesentemus ac uelut in suum locum reponamus, hoc est
genera qualitates figuras, nec inordinate haec ipsa et utcumque
sed cum cultu et ordine. Ordo autem sine harmonia esse non
potest, harmonia demum analogiae comes est; analogia item cum
ratione et demum ratio comes indiuidua prouidentiae reperitur,
nec uero prouidentia sine intellectu est intellectusque sine
mente non est. Mens ergo dei modulauit, ordinauit, excoluit omnem
continentiam corporis; inuenta ergo est demum opificis diuina
origo. Operatur porro opifex et exornat omnia iuxta uim
rationabilem maiestatemque operum suorum; opera uero eius
intellectus eius sunt qui a Graecis {€ideae€} uocantur; porro
{€ideae€} sunt exempla naturalium rerum. Quo pacto inuenitur
tertia exemplaris origo rerum. Igitur siluam quidem iuxta legem
rationemque dissolutionis inuenimus, iuxta compositionis uero
praecepta ipsum opificem deum, ex operibus porro dei opificis
exemplum.

[305] Et quoniam singula haec initia sunt, rursus erit ex integro
de initiis disserendum. Est igitur initium primus limes post
quem sunt cuncta quae ex eodem sunt limite; et quia omne initium,
utpote origo, rerum praecedit ortum, necesse est eam fore
simplicem, sine qualitate, perpetuam. Si simplex non erit,
perinde erit atque ea quae sunt ex eiusdem substantia, nec
intererit quicquam inter ipsum initium et cetera (etiamsi
antiquitas in tempore constituatur, quando etiam illa ex aliquo
tempore sint quae post initium sunt), et nullam esse differentiam
rationem non habet. Simplex ergo est rerum origo nec habet
qualitatem; nam si detur ei qualitas, erit, opinor, compositum
quiddam ex materia et accidenti — omnia quippe huius generis sunt
quae habent qualitatem: igitur sine qualitate.

[306] Aeternum quoque initium esse sic probatur. Nam si non
aeternum, ex aliquo tempore sit necesse est; si hoc ita erit,
causa quoque cur sit praecedat ortum eius necesse est: ita erit
initio aliquid antiquius. Sed hoc absurdum est initium initii
suspicari: aeterna est igitur origo rerum eademque immortalis.
Nam si occidua, deerit ei condicio interitus, neque enim in
simplex aliquid neque in compositum dissoluetur: in simplex, ideo
quod sola initia simplicia; ergo in se dissoluetur et
recreabitur potius quam interibit. Neque in compositum quidem,
continebitur enim ex compositis; ergo nec dissoluetur, quippe
omne compositum ex simplicium naturarum conexione subsistit. Nec
uero in nihilum dissolui potest; nec enim quicquam potest esse
quod nihil est. Certe, ut ait Plato, «initio perdito nec ipsum ex
alio quoquam nec ex eodem aliud quicquam recreabitur»; quo pacto
immortale rerum initium reperitur.

[307] Quia igitur quid et cuius modi sit initium demonstrauimus,
consequens erit iam nunc considerare utrum hoc ignis sit an terra
an cetera quae dicuntur elementa. Arbitror quippe non recte
horum quid initium putari; haec enim minime simplicia sed ex
diuersis materiis naturisque concreta sunt corpora; initii porro
simplicem esse naturam in superioribus constitit. His ita
digestis demonstrandum est duo esse initia rerum et haec
contraria sibi inuicem. Sic quippe non solus Plato sed
antiquiores quoque omnes consentiunt, cum partim calorem et
frigus initia constituunt, partim humorem et siccitatem, alii
quidem consensum et dissensionem uel unum et item multa, parque
et impar, id est singularitatis duitatisque naturam, ut
Pythagorae placebat. Quorum omnium sententiae de contrarietate
initiorum concinunt, sed utrum ea aeterna an temporaria et an
incorporea an corporeae molis dissentiunt. Quorum alterum ut
faciens, alterum ut patiens. Oportet porro initia nec ex aliis
rebus originem trahere nec ex se inuicem constare, quin potius
omnia ex isdem substantiam mutuari. Quod igitur «<ut> faciens»
diximus, deus est, quod uero «ut patiens», silua corporea. Sed
quia id quod facit aliquid ad exemplum aliquod respiciens
operatur, tertiae quoque originis intellecta est necessitas. Sunt
igitur initia deus et silua et exemplum; et est deus quidem
origo primaria moliens et posita in actu, silua uero ex qua prima
fit quod gignitur.

[308] Nunc iam de silua tractabitur, quam originem fore rerum
consentiunt Pythagorei, Platonici, Stoici. Nomen uero ei dederunt
auditores Platonis; ipse enim nusquam siluae nomen ascripsit sed
aliis multis ad declarationem naturae eius conuenientibus
nuncupamentis usus est, cum animis nostris intimare uellet
intellectum eius utcumque, uel ex natura propria rei uel ex
passionibus commotionibusque animorum nostrorum, ex natura quidem
propria «primam materiam» nuncupans et item «simile» quiddam
«mollis cedentisque materiae in quam imprimuntur signacula» et
«rerum receptaculum» et interdum «matrem» atque «nutriculam
totius generationis», ex passione uero audientium cum dicit
«adulterino quodam intellectu recordandam et contiguam sine
tangentium sensu». Omnibus uero supra memoratis communiter placet
siluam esse mutabilem totam et conuersibilem, sed conuersionem
mutationemque eius diuerse interpretantur. Namque alii putant ex
sua propria ratione conuerti et sumere qualitates, cum ex
conuersione nihil accidat praeter uariam qualitatem; quam quidem
qualitatem nihilo minus esse siluam in alio atque alio habitu.
Nobis autem nequaquam placet eandem siluam esse et qualitatem,
quippe quarum altera sit quasi quaedam subiecta materia, altera
accidens quid eidem materiae. Quae causa est cur silua patibilis
esse probetur, quippe quae suscipiat diuersas qualitates ex
immutatione.

[309] Fit porro conuersio iuxta siluam non ipsa silua perpetiente
mutationem sed earum quae sunt in eadem et continentur ab ea
qualitatum. Quippe si ipsa mutabitur, in aliud quiddam
conuertatur necesse est ac desinat esse silua, quod ratione certe
caret. Namque ut cera, quae transfigurata in multas diuersasque
formas non ipsa uertitur sed figurae, ipsa in propria natura
perseuerante, cum figurae non sint quod cera est, sic opinor
siluam quoque formis figurisque uariatam, cum de sua condicione
minime recedat, recte patibilem dici.

[310] Etiam hoc communiter ab omnibus pronuntiatur siluam sine
qualitate esse ac sine figura et sine specie, non quo sine his
umquam esse possit, sed quod haec ex propria natura non habeat
nec possideat potius quam comitetur species et qualitates.
Denique si mentis consideratione uolumus ei haec adimere sine
quibus non est, possumus ei non effectu sed possibilitate horum
omnium possessionem dare. Possibilitas autem gemina ratione
intellegitur: una ut cum dicimus in semine omnem totius corporis
perfecti rationem intus latere semenque possibilitate animal
esse, altera quod rationem quidem in se futurae generationis
nondum habet, sed quia tale est natura ut extrinsecus accipere
possit rationes formarum et qualitatum, possibilitate dicimus
fore quod nondum est, ut aeris ceraeue massa informis, antequam
ex arte recipiat formas.

[311] Quare si intra siluam ratio formarum et qualitatum latet,
ut Stoicis uidetur, abundat opificis moderatio, sed opinor siluae
opificem necessarium, sicut ipsi etiam Stoici sanciunt. Opifex
igitur siluae ut aeris informitati ceraeue formas insigniet atque
ita constabit ob necessariam dogmatis rationem.

[312] Nihilo minus de aeternitate etiam siluae consentiunt
perpetuam fore censentes, quando sit arx et origo rerum, sed
utrum limitata, id est determinata, nequaquam consentiunt, quando
determinatum quoque magnitudinem habeat necesse est; magnitudo
autem est uel lineae uel superficiei uel corporis, quae cuncta
proprias figuras habent, siue plana sint seu solida, figura porro
species qualitatis est. Quare si est limitata silua, qualitate
praedita et figurae compos erit per semet ipsam, quae informis et
qualitate carens euidenter ostensa est, ergo infinita quoque et
minime terminata. Infinita porro non ut quae immense lateque et
insuperabiliter porrecta sunt, sed ut quae possunt aliquo limite
circumiri nec tamen adhuc mentis consideratione uallata; atque ut
sine qualitate, sine figura quoque dicimus, sic etiam infinitam,
uelut nondum ante exornationem dumque adhuc silua est fine
circumdatam.

[313] Eademque nec incrementum nec imminutionem pati dicitur.
Merito; fiat enim ut ex nihilo subsistat aliquid et dissoluatur
in nihilum, quod fieri non potest. Quippe quod augetur accessu
magnitudinis crescit, et praeter ipsam siluam nihil esse arbitror
ex quo fiat accessio uel in quod id quod ex silua defluit
inanita silua minuatur.

[314] Sunt qui censent eam fundi et item contrahi. Sed neque
funditur quid sine humore nec contrahitur sine replicatione.
Vtrumque autem hoc non caret qualitate, et silua caret qualitate:
neque igitur ut fusilis materia porrigitur nec contrahitur ut
replicabilis.

[315] Sunt item qui putent infinitae sectionis patibilem siluam.
Sed omne quod secatur compositum minimeque simplex erit et in
aliquo spatio, quod est proprium quantitatis: ergo silua minime
secabitur; caret enim quantitate perinde ut qualitate, quamuis
qualitatem quantitatemque comitetur. Si uero, quia corpora
qualitatibus et quantitatibus praedita, quae ab ea continentur,
secari queunt, ipsam quoque una cum isdem secari fingamus, non
erit omnino abhorrens a ratione uel inconueniens praesumptio.

[316] Recta est igitur nostra opinio neque ignem neque terram nec
aquam nec spiritum esse siluam, sed materiam principalem et
corporis primam subiectionem, in qua non qualitas, non forma, non
quantitas, non figura sit ex natura propria, sed uirtute
opificis haec ei cuncta conexa sint, ut ex his uniuerso corpori
et singillatim perfectio et communiter uarietas comparetur.

[317] Quod uero sit uniuersi corporis fomes et prima subiectio,
facile probatur ex elementorum in se conuersione mutua et ex
qualitatum inconstanti mutatione. Etenim terra duas habet
proprias qualitates, frigus et siccitatem (perinde enim tractemus
ad praesens quasi terra ex aliqua parte in aliud aliquod
conuertatur elementum). Similiter aqua in duabus qualitatibus
inuenitur, humoris uidelicet et frigoris, et est propria qualitas
terrae quidem siccitas, aquae uero humor, communis uero
utriusque natura frigoris. Cum igitur terra late fusa conuertetur
aliquatenus in aquam, tunc siccitas quidem eius mutata erit in
humorem, frigus uero, quod commune est, perseuerat in statu
proprio, quia neque etiam tunc est in terra nec iam in aqua: in
terra quidem propterea quia quod conuersum est desinit esse
terra; nec uero in aqua: dum enim mutatur adhuc et conuertitur,
neque plene mutatum neque perfecte conuersum est, ut iam in aquae
materiam migrarit. Superest igitur ut sit uspiam frigus, nec
enim potest esse sine eo in quo est; hoc porro nihil esse aliud
quam siluam ratio testatur.

[318] Rursum dicimus aera duas qualitates habere, calorem et
humorem; constitit autem aquam quoque in duabus qualitatibus
inueniri humoris et frigoris. Erunt ergo et horum propria quae
uidentur contraria, aquae quidem frigus, aeris uero calor, sed
communis his humor. Cum igitur, resoluta in uapores aqua, aeri
quod ex aqua conuersum fluxit quaeritur ac uindicatur, tunc,
opinor, frigus quidem ad calorem transitum facit, humor porro
communis manet neque in aeris nec in aquae gremio; esse tamen eum
uspiam necesse est: erit igitur in silua. Eodemque modo ignis
duae sunt qualitates, siccitas et calor, aeris uero, ut supra
comprehensum est, calor et humor: ergo etiam et horum communis
qualitas in calore. Ignis item propria siccitas, aeris humor;
ignito ergo aere et aliquatenus conuerso in naturam ignis, humor
quidem ad siccitatem facit transitum, calor autem, communis
qualitas, neque in igni neque in aere residebit, nec uero nusquam
erit: manebit igitur in silua. Ex quo perspicuum est quod, in
illa corporum mutua permutatione, inuenitur silua antiquissima et
principalis subiectio, perinde ut cera mollis in qua imprimuntur
signacula, aut ut eorum quae generantur commune omnium
receptaculum.

[319] Quibus ita decursis sequitur ut an corpus silua sit
consideremus. Neque corpus neque incorporeum quiddam posse dici
simpliciter puto sed tam corpus quam incorporeum possibilitate;
quippe quod proprie dicitur corpus ex silua constat et qualitate,
silua autem nequaquam ex silua constat et qualitate: minime ergo
corpus est. Deinde nullum corpus sine qualitate, silua autem per
se sine qualitate: non igitur corpus est. Quid quod? Omne corpus
habet figuram et siluae iuxta naturam suam nulla figura est. Non
ergo corpus. Deinde omne corpus finitum ac determinatum est,
silua autem infinita et minime determinata: non ergo corpus. Item
omne genus corporis sub categoricam redigitur appellationem.
Dicimus enim corpus essentiam, utpote quod diuersis temporibus
contrarias sustineat passiones et in quo alterum ex duobus
contrariis inueniatur necesse est. Idem hoc dicimus quantitatem,
cum est perfectum longitudinis, latitudinis soliditatisque
consortio. Nihilo minus corpus quale et qualitate praeditum
nuncupamus. Idem hoc ad aliud corpus comparantes maius esse
dicimus aut minus uel aequale, quam comparationem Graeci uocant
πρὸς τί, quippe maius sine comparatione minoris et aequale sine
comparatione alterius aequalis intellegi non potest. Ceteramque
significationem de categoriis mutuamur. At enim siluae detrahimus
haec omnia, quando passionem quoque ipsam, quae propria eius
uidetur, adimimus ideo quod numquam ex propria condicione
desciscat sed aliis, id est corporibus intra eam perpetientibus,
illa concors perpessionis putetur. Denique passio eius huius modi
est ut ipsa quidem in nihil aliud conuertatur, sed quia recipit
ea quae mutantur pati aliquid falso putatur. Denique ut deus, qui
primitus operatur ac facit, neque genus est neque ulli subiacet
generi, sic etiam quod primitus patitur, id est silua, origo
altera, neque genus est neque ulli subiacet generi; quapropter,
cum sit origo, nihil antiquius ea mente concipiendum est. Quae
cum ita sint, corpus sentitur, silua sensibilis non est: silua
igitur non erit corpus. Eodemque modo silua simplex res est et
incomposita, corpus neque simplex et compositum: minime ergo
silua corporea.

[320] Dico eandem hanc ne incorpoream quidem, quia quidquid
incorporeum est nullam condicionem corporis patitur nec corpus
umquam fieri potest; at uero silua formata qualitatibus,
quantitatibus etiam figurisque et omni cultu conuenustata corpus
mundusque facta est effectu opificis atque operatione: igitur ne
incorporea quidem. Deinde, si corpus est, sensile est; at enim
sensile non est: ne corpus quidem igitur erit. Si autem
incorporeum quiddam erit silua, intellegibilis eius natura est;
at intellegibilis non est: ne incorporea quidem. Recte igitur eam
simpliciter et ex natura sua neque corpoream neque incorpoream
cognominamus, sed possibilitate corpus et item possibilitate non
corpus.

[321] Iam cum omnia quae propositum erat recensere perspicaci
consideratione decursa sint iuxta Platonici dogmatis
auctoritatem, superest reditum fieri ad orationis ipsius
explanationem. Ait ergo: «Quam igitur eius uim quamue esse
naturam putandum?». Vim nunc appellat opportunitatem siluae
uultus induendi; etenim tam uultus quam qualitates uarias nec non
quantitates habet, non effectu, sed possibilitate ob
inconstantem eorum mutuam ex alio in aliud conuersionem.
«Naturam» uero substantiam eius significat, recteque etiam
«putandum»; non enim possumus certa aliqua comprehensione uel ex
sensu cognita uel ex ratione intellecta de ueritate eius
praesumere; quippe ut somnium, quo magis contrectare cupimus, hoc
impensius imago effugit. «Opinor, inquit, omnium quae gignuntur
receptaculum est et quasi quaedam nutricula». Omnia quae
gignuntur et ex aliquo tempore sint necesse est; sunt ergo
mortalia immortalium uereque existentium simulacra et imagines,
accipiunt autem substantiam in silua proptereaque et ipsa illic
apparent et siluae nobis iniciunt recordationem. Quam quidem
«receptaculum» eorum appellat, quia non ex gremio siluae
generatae species florescunt, ut putant Stoici, sed extrinsecus
obueniunt ut in cera signacula, «nutriculam» uero ideo quod
alienos fetus uelut propriis humeris uehat; quippe nihil his
praebet amplius praeter subiectionem.

[322] Deinde progreditur: «Atque hoc quod de ea dicitur uerum est
quidem, et dicendum uidetur apertius», quia non statim quae uere
dicuntur aperte etiam manifesteque dicuntur. Multae quippe
orationes uerae quidem sed obscurae; nascitur quippe obscuritas
uel dicentis non numquam uoluntate uel audientis uitio uel ex
natura rei de qua tractatus est. Iuxta dicentem fit obscuritas,
cum uel studio dataque opera dogma suum uelat auctor, ut fecerunt
Aristoteles et Heraclitus, uel ex imbecillitate sermonis; iuxta
audientem uero, uel cum inaudita et insolita dicuntur uel cum is
qui audit pigriore ingenio est ad intellegendum; iuxta rem porro,
cum talis erit qualis est haec ipsa de qua nunc sermo nobis est,
ut neque ullo sensu contingi neque intellectu comprehendi queat,
utpote carens forma, sine qualitate, sine fine. Sed neque
Timaeus, qui disserit, instabilis orator nec audientes tardi;
restat ut res ipsa difficilis et obscura sit. Nec silua quicquam
difficilius ad explanandum; ergo cuncta quae de natura eius dicta
sunt mera praedita ueritate sunt nec tamen aperte dilucideque
intimata. Denique praestat causam difficultatis, cum ita dicit:
«Est tamen arduum eo magis quod praeconfundi mentis aciem necesse
est et aestuare tam de igni quam de ceteris materiis, qui magis
aquam iure aquam dici putarique oporteat quam terram, cum nulla
sit certa et stabilis proprietas corporum quae cuiusque indicet
naturalem proprietatem». Initium quaestionis arripit ex reciproca
de alio in aliud elementorum conuersione.

[323] «Principio ut de aqua, cuius modo, inquit, fecimus
mentionem, ordiamur: cum astringitur in glaciem, certe saxum
terrenaeque soliditatis corpus minimeque fusile apparet». Acriter
et nimium uigilanter «apparet»; quippe non in sua propria natura
perseuerans aqua solidatur et fit terra, siquidem est humida,
sed quod ea quae subiacet, uidelicet silua, contrariam naturam,
hoc est siccitatem, suscipiens fit ex conuersione terra, mutato
repente habitu mutataque condicione apparens quod non erat. Sed
aquam in saxum solidari dicit, quia in glacialibus et gelidis
locis aqua diu constricta mutatur in saxum, quod crystallus
uocatur ab Alpinis gentibus montium Raeticorum. Est quoque in
Asia ciuitas Tripolis aquis immensum calentibus uaporata, quae,
cum missa in formulas diuersas obriguerit, formatur in uuarum
pomorumque aliorum figuras. Idem, quo modo haec fiant, deinceps
dicturus erit.

[324] Nunc exequitur quod aggressus est et quia conuersam aquam
fieri terram dixerat, hanc eandem aquam demum tenuatam in uapores
aereae misceri subtilitati docet rursumque ambustum aera
conuerti in ignem. Deinde gyris <et> anfractibus genituram eorum
conuersionemque procedere admonet, cum ignis a propria
subtilitate discedens condicionem aeris accipit, qui densatus
primo quidem in nebulas nubesque opimatur, post soluta et
liquefacta sagina in pluuias diffluit; ex aqua rursum soliditas
et saxa subsistunt. Igitur secundum hanc orbitam rationemque
circuitus terra quoque uidetur in alia elementa mutari. Si enim
sola non conuertitur, ad postremum omnia terra fient, siquidem
cetera in ipsam conuertentur, ipsa autem in nihil eorum habebit
conuersionem. Sed quia probatio consistit in uisu et numquam uisa
est terra in aquam aliamue quam materiam conuerti, idcirco
abstinuit ac refugit terrenae immutationis assertionem, ne
pugnare aduersum sensus uideretur.

[325] Sumpsit tamen, quo perfectius tractaret de mutua
elementorum ex alio in aliud conuersione. Ait enim: «Atque ita
circuitu quodam uires fomentaque generationis corporibus inuicem
sibi mutuantibus nec in una eademque forma perseuerantibus quae
tandem erit certa eorum et a cunctatione semota comprehensio?
Nulla certe». Merito; fingamus enim esse hunc ignem sincerum et
sine ullius materiae permixtione, ut putat Heraclitus, uel aquam,
ut Thales, uel aera, ut Anaximenes: «haec, inquit, si semper
eadem immutabilia censeamus, multos et inextricabiles incurremus
errores». Quare non oportet facile de huiusce modi naturis
accommodare consensum nec, si ueri simile quid uidebitur, statim
habere pro certo. Quid est igitur quod errore nos liberet?
Quoniam est essentia, est etiam qualitas, et haec diuersa sunt,
nam essentia quidem alicuius rei substantia est, qualitas autem
quae rebus substantiam habentibus contingit ac prouenit. Si
obseruemus, ut semper, quotiens naturam istam penitus
introspicimus partemque aliam eius uidemus deficere a se et in
aliam materiam migrare, ut puta ignem, non ut constans aliquid et
semper idem certa pronominis appellatione monstremus dicentes
«hoc» uel «illud» — haec quippe pronomina sunt essentiae signa —,
sed illo magis utamur in demonstratione quod est proprium
qualitatis dicamusque non «hoc» sed potius «tale», nec «illud»
sed potius «illius modi» uel «huius modi». Neque enim ignis quam
patitur immutationem iactura est essentiae, sed qualitatis. Cum
ignis fit aer, transit in diuersam contrariamue materiam, certum
est siquidem essentiam nihil in se sibi habere contrarium, sed
potius circa eandem essentiam res uersari contrarias; itaque
conuersio commutatioque fit non essentiae, sed qualitatis, in qua
et diuersitas et contrarietas inuenitur. Eadem ratio est
ceterorum quoque elementorum, quippe nihil eorum habet essentiam
propriam, et nos praesumimus ex consuetudine uti demonstratione
pronominum eorum quae sunt essentiae, cum qualitati accommodatis
pronominibus utendum potius sit; semper enim et sine
intermissione ullius temporis fluunt haec quattuor corpora
priusque ex conuersione mutantur quam erunt cognominata, more
torrentis inrefrenabili quodam impetu proruentis.

[326] Itaque, inquit, ignis iste qui uelut exudans in aereas
auras dissoluitur, cum instabilis mutabilisque sit nec habeat
perpetuam proprietatem, non est ignis censendus, sed igneum
quiddam, nec quae exhalatis uaporibus in auras aqua uertitur
humor est nuncupanda sed humidum quid; similiter cetera. Et
exequitur: «At uero id in quo fieri cuncta haec singillatim
uidentur et demum dissolui pereuntiaque ad alias ... transire
formas», siluam scilicet, «solum illud appellandum puto certo
pronomine recteque de eo dici posse "hoc" uel "illud"». Merito;
sola enim haec, ut cuius nulla qualitas sit nullaque forma, nec
in contrarias qualitates nec in diuersas formas patitur
conuersionem, et quia semper eadem manet, certo nomine appellari
firme potest. Atque ut omne nubilum naturalis discuteret
obscuritatis adhibito splendore illustris exempli, iubet
concipere animo et infingere cogitatione opificem «ex uno
eodemque auro innumeras sine intermissione formantem figuras»,
modo pyramidis et ex ea mox octahedri dictoque citius icosahedri
et item cubi species, ceteras item triangulorum, quadratorum,
hemicycli, circuli: tunc, «si quis electa qualibet figura
quaerat», quid illud sit, aurum esse responderi oportere censet
ne, si pyramidem esse responsum sit, illa in aliam figuram mox et
inter ipsa uerba responsionis migrante qui sic responderit
mentiatur. Eodem igitur modo nec ignem, qui est pyramoides, ignem
esse respondebimus, sed uel ignitam siluae partem uel igneam
qualitatem, nec octahedrum, sed spirabilem siluam, nec
icosahedrum nec cubum, sed humectam hanc, terrenam illam siluae
soliditatem.

[327] Nec uero putandum est agere nunc Platonem de nominum
proprietate, quin potius dare operam ut assuescamus sinceram
siluam, quae concursu uariorum corporum tegitur, ab eorundem
corporum permixtione sollertia mentis distinguere. Ait enim:
«Eadem et consimilis ratio difficultasque in ea <natura>, quae
cunctas recipit corporum formas, reperitur. Haec quippe minime
recedit ex condicione propria; recipit enim cuncta nec ullam de
isdem formam trahit». Ergo formata quidem sunt corpora; silua
sine forma. «Cumque intra gremium eius formentur, inquit, quae
recipiuntur», — consequenter supra dictis «quae recipiuntur»,
omnium quippe eam corporum appellauerat «receptaculum» — «ipsa
informis manet estque usus eius similis molli cedentique
materiae, in qua imprimuntur uaria signacula». Perspicuum est
aliqua esse mollia corpora, quae cedentia uariorum simulacrorum
impressionibus recepta diu conseruent imposita signacula, ut si
ceram quis uel plumbum uel argentum consignet undique. Erit tunc
in siluae uicem cera informis et habebit innumeras formas non
suas, sed aliunde adhibitas sibi. Ratione igitur et recte usui
siluae corporeae, quae consignata est undique corporum formis,
natura mollis cedentisque materiae comparatur.

[328] Sed de cera quidem etiam in {€Theaeteto€} locutus est, cum
diuersae hominum memoriae, tenacioris et labidae, causas
exprimeret. Ait esse in hominum ingeniis uim quandam cerae
simillimam, quae faciat et acutos ad intellegendum et celeres ad
ediscendum, et eosdem subinde obliuiosos; item alios quidem
tardos ad discendum, uerum iugiter memores; quosdam ita
ingeniatos ut et cito discant et diu memoria uigeant. Nam quorum
in animo cerae illa similitudo, quam Homerum dicit ψυχῆς <κέαρ>
cognominasse, fluxior solutiorque erit, facile quidem discunt,
sed cito amittunt obsoletis ob nimiam remissionem cerae
signaculis. Contra ingenii mentisque durior cera uix recipit
formas quae imprimuntur, sed si umquam receperit, diu conseruat
operose impressas figuras, utpote stabili materia locatas. Tertia
diuinae felicitatis concretio, cum cerae similitudo sic solida
est ut neque respuat formas nec renitatur aduersum impressionem
signaculorum nec ita fluxa recipiat sede ut incertae minimeque
uisibiles impressiones sint.

[329] Nunc, quoniam informem esse ac sine qualitate siluam
manifestauerat, immobilem quoque curat ostendere asserens
«moueri» eam «conformarique ab introeuntibus» multimodis, cum
ipsa ita ut formae sic motus quoque sit expers, sed a speciebus
formam habentibus motam uarie diuerseque formari. Manet ergo haec
in tali fortuna et condicione semper, archetypum quoque exemplum
manet in substantia propria, idea scilicet cuiusque existens rei
natae; similiter deus opifex per aeuum manet, sed archetyporum
exemplorum simulacra, quae siluae obueniunt, non permanent,
namque assidue ac sine intermissione mutantur mortis nascendique
perpetua successione ob inexcusabilem naturae cuiusdam
necessitatem. Quam ob rem dicta est a Platone silua posita esse
ad recipienda rerum signacula. Praeclare posita quia, cum sit
natura immobilis, ingredientium formantiumque eam specierum
commeatu mouetur et easdem inuicem mouet species, ut progrediens
docebit. Recte itaque, cum eadem sit semper et immutabilis,
uidetur tamen, inquit, ob specierum multiformium coetum
dispariles induere formas; at uero quae obueniunt siluae species
et in ea dissoluuntur ac pereunt, aeternarum atque immortalium
specierum simulacra sunt, earum uidelicet quas ideas uocamus,
formanturque ab isdem miro quodam modo, iuxta memorati uidelicet
exempli consignationem. Miro autem modo propterea quod difficile
atque inexplicabile est concipere mente quatenus ex idearum
sinceritate natiuis uera rebus similitudo proueniat, utrum
perinde ut mollibus materiis signacula (sicut supra dictum est)
an ut cum de exemplo liniamenta in materias tractabiles
transferuntur, quod in pictoria et item fictoria fieri uidemus.

[330] Quare differt ad praesens tractatum hunc suo reseruans loco
ac tempori, ac distinguit intellectum imperata animi conceptione
tali ut «tria genera» nobis occurrant, «genera» nunc improprie
appellans — neque enim silua nec uero exemplum genera sunt — sed
ut appellatio generum significet primas substantias. Illud
quidem, inquit, quod fit et quod gignitur — generata uidelicet
species quae in silua subsistit et ibidem dissoluitur —, item
aliud in quo gignitur — in quo est ipsa silua, in hac quippe
species dissolubiles substantiam sortiuntur —, tertium praeterea
ex quo similitudinem trahit mutuaturque quod gignitur — idea
scilicet quae exemplum est rerum omnium quas natura progenuit,
hoc est eorum quae siluae quasi quodam gremio continentur
exemplorumque imagines esse dicuntur. Deinde euidenti quadam
comparatione atque exemplo quaestionem reuelat. Comparat enim
quod percipit in se species matri, uidelicet siluae — haec enim
recipit a natura proditas species —, illud uero ex quo similitudo
commeat patri, hoc est ideae — huius enim similitudinem
memoratae species mutuantur —, quod uero ex his duobus est proli,
generatae scilicet speciei — est enim haec posita inter naturam
uere existentem, constantem eandemque semper, nimirum idean, quae
intellectus dei aeterni est aeternus, et inter eam naturam quae
est quidem, sed non eadem semper, id est siluam; quippe haec
natura sua nihil est eorum quae sunt, cum sit aeterna. Ergo quod
inter has duas naturas positum est uere existens non est. Cum
enim sit imago uere existentis rei, uidetur esse aliquatenus,
quia uero non perseuerat patiturque immutationem sui, non est
existens uere, ut sunt exempla; illa quippe exempla rata et
immutabili constantia uigent. Erunt igitur tria haec: quod semper
est, item quod semper non est, deinde quod non semper est. Nec
uero moueri quemquam oportet, si exempla exemplis non usque
quaque similia uidebuntur; comparatio enim iuxta similitudinem
instituitur, quae similitudo parilitatis disparilitatisque
concretio est. Quare si quid in huius modi rebus perfunctoriam
similitudinem habere inuenietur, amplecti nos oportet intellectus
manifestationisque causa.

[331] Deinde ait «fieri non posse ut una existat facies, quae
omnes rerum omnium formas uultusque contineat uariaque uniuersi
corporis undique ora demonstret, nisi subiecto prius informi
aliquo corporum gremio, perinde ut quae in picturis substernitur
infectio decolor ad colorum lumina subuehenda». Nunc praestat
causas cur necesse fuerit siluam esse inopem qualitatis. Etenim
si erit aliquod opus futurum cui nihil desit ad perfectam atque
integram pulchritudinem, praebitum esse debet exemplum iuxta quod
fit, nec <tantum> opifex optimus et praestantissimus, sed etiam
ipsa silua atque materies ex qua illud opus fieri necesse est.
Erit porro materia idonea si habebit opportunitatem
facilitatemque formabilem. Habebit autem, si erit pura et
qualitate omni carens; quippe si habebit propriam qualitatem,
erit impedimento ceteris qualitatibus genuina qualitas, maxime
igitur si erunt uariae multiplicesque insigniendae, nec
multiplices modo sed omnes etiam formae ac figurae. Igitur quia
omnes silua recipit figuras, omnes quoque colores et ceteras quot
sunt qualitates, nihil autem horum habet ipsa ex natura sua,
iure eam modo «informem», modo «minime figuratam», interdum «sine
qualitate» cognominat, non quo habuerit haec umquam et amiserit,
sed ut quae potuerit habere, utpote natura praedita splendoris
atque ornatus capacitate; quem ad modum appellatur informe saxum,
cui nondum accesserit ex artificio forma, formari tamen possit.

[332] Et concludit asserens omne quod bene atque affabre
recepturum erit formas informe esse debere purumque ab his
omnibus quae erit recepturum, hoc est sine figura et sine colore,
odore etiam et ceteris quae corporis naturam sequuntur. «Etenim
si erit, inquit, alicuius eorum quae in se recipit simile
receptaculum, cum quid obueniet dissimile his quibus simile est,
discordabit, opinor, <uultus eius cum introgressi corporis> uultu
nullamque exprimet similitudinem». Quod dicit tale est: si aqua
sit uniuersae rei silua siue substantia, ut Thales censet,
habebit certe qualitates naturae suae proprias, quae numquam ab
ea recedent sed, si necesse sit eam a natura sua declinare
aliquatenus et ignescere, suscipiet certe rursum igneas
qualitates. Humecta et ignea contrariae sibi sunt, quippe
alterius humor et frigus propria sunt, alterius siccitas et
calor. Haec ergo, inquit, diuersa sibi et repugnantia non
patientur alterius sinceram exprimi qualitatem, cum calor quidem
frigus impugnet, siccitas demum interimat humorem, uel, ut alio
utamur exemplo, si sit aliquid candidum ut psimithium, deinde hoc
oporteat transferri in alium colorem uel diuersum ut ruborem
siue pallorem, uel contrarium ut atrum, tunc candor non patietur
introeuntes colores sinceros perseuerare sed permixtione sui
faciet interpolatos.

[333] Quid igitur sibi uult, dicet aliquis, ista diuisio
diuersorum colorum et item contrariorum? Quia contraria sunt ea
quae a se plurimum distant, licet sint generis eiusdem, ut puta
candor et item nigredo, quorum genus unum est quod uocatur color.
Sed haec duo plurimum a se distant — candido enim minimum distat
quod dicitur pallidum, aliquanto plus quod appellatur rubeum,
hoc amplius cyaneus color, plurimum uero nigredo — ideoque
candidum et item nigrum non diuersa sunt sed contraria, quia
intercapedo prolixior. Ergo contraria separata quidem a se sunt
magna quadam separatione, nec tamen omnino aliena sunt; facit
enim ea ueluti cognata et consanguinea genus suum, quod colorem
esse praediximus. Natura uero distant omnino ea quae diuersa
dicuntur, ut candor et dulcedo nigredoque et odor; illorum quippe
genus color, horum sucus et uapor proptereaque diuersis sensibus
comprehenduntur. Vt igitur ea quae subiacet his omnibus silua
possit horum facies sinceras minimeque interpolatas ostendere,
ipsam necesse est nullas qualitates habere.

[334] Id ipsum quod generaliter asseuerat nunc specialiter uult
probare positis exemplis in usu frequenti: «Vt qui odora pigmenta
conficiunt» non patiuntur esse odoris naturalis ac proprii quod
condiunt, quo meracos sincerosque suscipiat sucos odoraminum;
uascularii quoque argento informi signa impressuri leuigant prius
superficiem, ut figurae sincerae imprimantur molli cedentique
materiae; ita, inquit, illa etiam quae omnium specierum formas
receptura erat pura et sine qualitatibus debuit apparari. Factum
uero generatumque et uisibile animal uult intellegi sensilem
mundum; «matremque» eius et corporum «receptaculum» siluam uocat
ob rationem supra dictam, sed neque terram hanc neque aquam nec
ignem uel aera recte existimari. Haec quippe corpora esse sed eam
quae cuncta haec ambiat «inuisibilem speciem et informem esse
capacitatem mira quadam et incomprehensibili ratione inter nullam
et aliquam substantiam nec plane intellegibilem <nec plane
sensibilem> intellegibilem positam».

[335] Haec operosius in {€Parmenide€}, cum quaereret quatenus res
existentes idearum participarent similitudinem. Etenim est
difficilis consideratio propter siluae naturales tenebras, quippe
quae subterfugiat non modo sensus omnes sed etiam rationis
inuestigationem intellectusque indaginem. Siue enim per semet et
sine consortio corporum quae recipit spectare curet, nihil esse
propemodum uidetur, seu cum illis confundetur, nec naturalem
ostendet proprietatem estque inter sensum et rationem, neque
plane sensile quid nec omnino rationabile, sed motu animi
comprehendenda tali ut qui contigerit eam nihil sentiat et qui
rationem eius animo exercuerit «adulterina quadam ratione»
assecutus esse uideatur. «Solum ergo remedium assecutionis id
erit ut putemus ignem esse partem eius quae ignita, aquam uero
quae humectata est», similiter cetera.

[336] Quatenus igitur ista natura omnia decem quae sunt genera
complectitur? Essentia est, opinor, cum eam species coetu proprio
esse ac uideri aliquid effecerint, uel hominem uel equum uel
quid aliud ex animalibus, arboribus, stirpibus; qualitas uero cum
aliquam percipit qualitatem calefacta uel colorata; quantitas
cum corporum est augmentis imminutionibusque uariata; πρὸς τί cum
erit in aliquo habitu et comparatione eminentia sua uel
humilitate aduersum alterius eminentiam aestimata; ubi autem cum
determinatur et accipit aliquam figuram — sic enim in aliquo esse
loco putatur; quando cum circumactio mundi incrementa ei
temporis dederit; positio porro cum ordinaretur inter prima
corpora, quae dicuntur elementa, ratiocinantibus nobis terram
quidem in medietate mundi sitam, summum autem ignem alta omnia
undique capessentem; habere ut cum dicimus mundum non solum
anima, sed etiam ratione atque intellegentia praeditum; facere
uero cum eadem silua intra se mouet species; pati cum inuicem
ipsa speciebus semet mouentibus commouetur.

[337] Deinde progreditur: «Estne aliquis ignis seorsum positus et
incommunicabilis?» Nunc iam de his tractare incipit, uolens
ostendere quod intellegibilis illius ignis sensilis iste ignis
simulacrum sit, similiter terra sensilis imago quaedam
intellegibilis terrae, sic etiam ceterae species, quodque haec
omnia quae uidemus aliarum specierum inuisibilium simulacra sint,
illa item horum inuicem exempla. Oportet ergo nos etiam de
exemplari breuiter quae sunt dicenda disserere. Atque ut de silua
diximus, cum de ea tractatum haberemus, esse eam principaliter
subiectam rerum naturalium generationi, sic etiam de exemplo
dicendum quod sit species principalis. Omnis quippe materia
siluestris opifici subiacet, ut aes statuarum artifici, naupego
item ligna, sed haec non primitus subiacent, quia sunt aliarum
artium inuenta, aes quidem metallicae, ligna uero sectionis siue
putationis; his demum subest terra, terrae item silua, siluae
nihil, unde recte principalis subiectio est cognominata. Eodem
igitur modo etiam in exemplo rerum gemina species consideratur:
illa qua exornata silua est, nihiloque minus alia species ad
cuius similitudinem illa species facta est quae siluae tributa
est. Et est imposita quidem siluae species secunda, prima uero
illa ad cuius haec secunda similitudinem facta est. Sed nimirum
fiet hoc manifestius in aliqua similitudine et comparatione
consideratum. Vt enim in simulacro Capitolini Iouis est una
species eboris, est item alia quam Apollonius artifex hausit
animo, ad quam directa mentis acie speciem eboris poliebat —
harum autem duarum specierum altera erit antiquior altera —, sic
etiam species quae siluam exornauit secundae dignitatis est, illa
uero alia iuxta quam secunda species absoluta est, principalis
est species, de qua sermo habetur ad praesens.

[338] Rursum siluam dicebamus esse inopem qualitatis; dicemus
etiam principalem speciem neque qualitate praeditam neque sine
qualitate, siquidem omne praeditum qualitate habeat in se
qualitatem necesse est. At uero primaria species non est
particeps qualitatis; deest enim natura cui qualitas possit
insidere, minime igitur posita est in qualitate. <Nec uero caret
qualitate;> omnia enim carere dicuntur quae, cum natura talia
sint ut habeant, non habent; ut igitur non dicimus intrepidum
lapidem, quia non est natura eius huius modi ut aliquid possit
timere, sic ne primaria quidem species qualitate dicetur carere,
quia et natura eius aliena est a qualitate et ipsa aliis causa
est cur sint praedita qualitate. Atque ut animam neque animatam
dicimus nec exanimem — animatam quidem ideo quia anima animae
praesidio non eget, exanimem uero quia ipsa causa est ceteris
animalibus uitae —, sic siluam quoque neque siluestrem putamus
nec silua carere — siluestrem quidem non dicimus quia siluae
silua non est necessaria, carere autem silua ideo quod omnia
siluestria propter hanc sint materialia. Quae cum ita sint, etiam
de principali specie perinde sentiemus, ut neque qualitate
praeditam putemus nec carentem qualitate. Rursum silua dicebatur
informis <; dicetur etiam principalis species non formata> sed
nec informis; formatum enim quidque compositum sit necesse est ex
participante et ex participabili, ut statua, in qua participat
quidem aes, participatur uero impressa forma, sed species est
simplex et incomposita. Propterea igitur species negatur esse
formata; nec uero minime est formata, nam propter hanc alia
quoque omnia quae sunt formata in possessione uultus sunt.

[339] Est igitur principalis species, ut cum aliqua dicatur
effigie, iuxta nos quidem qui intellectus compotes sumus, primum
intellegibile; iuxta deum uero, perfectus intellectus dei; iuxta
siluam, modus mensuraque rerum corporearum atque siluestrium;
iuxta ipsam uero speciem, incorporea substantia causaque eorum
omnium quae ex ea similitudinem mutuantur; iuxta mundum uero,
exemplum sempiternum omnium quae natura progenuit; atque ut
conceptim dicatur, primaria species, quae idea est, substantia
definitur carens corpore, colore, figura, sine tactu, intellectu
tamen cum ratione comprehendenda causaque omnium quae ex se
similitudinem mutuantur.

[340] Quod uero haec sit ex aeternitate, manifestat ipse, cum
dicit: «Si intellectus itemque uera opinio duae res sunt, necesse
est haec ipsa per semet esse intellectu potius quam sensibus
assequenda; sin uero, ut quibusdam uidetur, uera opinio ab
intellectu nihil differt, omnia quae corpore sentimus certa
habenda sunt. Sed opinor duo esse dicendum, propterea quod
utraque magna differentia distent, quippe quorum alterum doctrina
nobis insinuet, alterum persuasionis assumptio; et alterum
quidem semper cum ratione uera, porro sine ulla ratione alterum;
item alterum eorum nulla persuasione transducibile, alterum
nutans incertumque semper et deriuabile. Quid quod rectae
opinionis omnis homo particeps, intellectus uero dei proprius et
paucorum admodum lectorum uirorum?» Quadrifariam diuidit
intellectus opinionisque differentiam: cum docet alterum eorum,
id est intellectum, prouenire ex disciplina, alterum <ex> sola
persuasione; deinde cum asserit alterum cum ratione uera, porro
alterum sine rationis examine. Quid cum dicit alterum eorum nulli
persuasioni deriuabile, et ad postremum alterum eorum, id est
opinio, in quemuis hominem cadat, intellectus uero dei solius et
paucorum admodum sit examinatorum uirorum? Quod si horum tanta
est differentia, eorum etiam quae comitantur alterutrum magnam
fore necesse est distantiam; sunt porro haec intellegibile genus
et item opinabile. Vnde recte pronuntiat unam fore speciem per
semetipsam, «sine ortu, sine occasu, neque quid in se recipientem
nec progredientem uspiam, inuisibilem insensibilemque».
Intellectus <est> species, quae idea dicitur: est igitur
exemplum.

[341] Nec uero, ut in superioribus, dubitat ne forte «frustra
praesumatur esse intellegibilem speciem hanc cuius sint imagines
sensiles, eamque nihil aliud esse quam uerba». Id tamen ipsum
syllogisticis quoque rationibus explanare non dubitat; quippe
cauens «ne uel inexaminatum quicquam relinquat uel ad prolixum
natura sua tractatum minime pertinens ad quaestionem uerborum
agmen addat», omnem dubitationem syllogisticis «compendiis»
dirimit ductu et uia pergens ad syllogismum. Etenim inter
intellegentem et item uere opinantem hoc interest quod
intellegens fidem rerum rationis habet indagine comprehensam;
confirmata porro ratio fit intellectus, <cuius> scientia est
eademque sapientia; itaque intellegens, ut qui recte sciat quod
intellegit, neque ueri similibus persuasionibus inductus mutat
sententiam et potest ut scius praestare rationem rei
comprehensae. At uero qui uere opinatur, ut qui sola mentis
elegantia nitatur sine ratione ac disciplina, neque rationem cur
ita opinetur praestare potest et falsis aliquando persuasionibus
captus mutat sententiam nutans et ambiguus, ut quem nulla
stabilis ratio sustentet. Itaque Plato syllogisticae rationis
formulam exprimit talem: «Si intellectus et uera opinio una res
est, omnia quae corpore sentimus certa sunt eritque eorum
indubitabilis ueritas; si autem uera opinio minus habet atque
intellectus, non una atque eadem res est, sed duae atque
diuersae, et erunt alia quae sentiuntur et alia quae
intelleguntur. Si diuersa sunt quae sentiuntur et quae
intelleguntur, sint intellegibiles species necesse est, quae
ideae nuncupantur. At enim non omnia quae corpore sentimus uera
et certa sunt: sunt igitur ideae».

[342] Sed, opinor, explanari dilatarique oportet quae contracta
sunt angustiis syllogismi. Intellectum appellat hoc loco motum
animi comprehendentem; huic comparat opinionem cum in plerisque
aliis libris tum euidenter in {€Politia€}. Secat enim intellectum
quidem in duo haec, scientiam et recordationem, opinionem uero
in alia totidem haec, credulitatem et aestimationem, singulaque
haec quattuor conuenientibus sibi rebus accommodat, scientiam
quidem altis et sapientia sola percipibilibus rebus, cuius modi
sunt deus et intellectus eius, quas ideas uocamus; recordationem
uero rebus deliberatiuis, hoc est his quae praeceptis
artificialibus et theorematibus percipiuntur; credulitatem porro
sensilibus, scilicet quae oculis, auribus ceterisque sensibus
comprehenduntur; aestimationem fictis commenticiisque et
imaginariis rebus, quae iuxta ueros simulata uultus corpora tamen
perfecta et uiua non sunt. Quae cuncta dicit «per semet esse
intellectu potius quam sensibus assequenda», quia nihil ex his
quattuor sub sensus nostros uenit sed tam scientiam quam
opinionem et ceteras mente discernimus.

[343] «Sin uero, ut quibusdam uidetur, inquit, uera opinio ab
intellectu nihil differt». Merito; multae quippe sectae sunt
philosophorum quas certum est initia rerum putasse corpora;
cumque intellegibile genus, id est ideas, paene sub oculos
constituisset dicens intellegibilem speciem «semotam a sensibus
in se ipsa locatam sine ortu, sine occasu, quae nec recipit in se
quicquam aliunde nec ipsa procedit ad aliud quicquam,
inuisibilem, insensilem soli mentis intuentis intentioni
animaduersionique perspicuam», consequenter addidit: «porro quod
ab hoc secundum est, natiuum, sensile, sustentabile, consistens
aliquo in loco et inde rursum cum immutatione atque interitu
recedens, sensibus et opinione noscendum». Quo loco uult
intellegi secundam speciem, quae nascitur, cum opifex concipit
animo futuri operis liniamenta effigieque intus locata iuxta
eandem format quod aggressus est; id ergo consistere aliquo in
loco dicit et inde rursum cum immutatione et interitu recedere.
Praeclare; demolitionem quippe statuae formae quoque interitus
sequatur necesse est et item ad alterius statuae collocationem
reuocari ac redire. «Sensibus» autem «noscendam» dicit hanc
speciem, quia impressa forma operi spectantium oculis uidetur,
«opinione» uero «noscendam», quia mens opificis non de certo
exemplari transfert hanc speciem, sed ex propria mente haustam
pro uiribus.

[344] «Tertium genus esse» dicit «loci». Puto eum dignitatis
respectu tertium genus dixisse siluam; quippe secunda species, id
est natiua, mutuatur substantiam de specie principali, quae sine
ortu est et aeterna, censita ideae nomine, silua demum ex natiua
specie sumit substantiam. At uero locum uocat eam uelut regionem
quandam suscipientem specierum incorporearum intellegibiliumque
simulacra, semper eandem, uel quia sine generatione est et
interitu uel quia necesse est eam locum stationemque esse et
uelut receptaculum corporearum specierum quae sunt membra mundi,
ut uidetur prope omnibus, indissolubilis et aeterni; ipsa ergo
immortalis est, sed his quae pariuntur in eiusdem gremio datur
substantia.

[345] Deinde progrediens mira quadam animi conceptione dicit
«ipsam sine tangentis sensu tangi»; quippe omne quod tangitur
sensile est et sensibus subiacet, quidquid ergo tangitur sensu
sentiatur necesse est. Quo modo igitur possumus dicere tangi
aliquid quod ex natura sua minime contiguum est? Vide altitudinem
pectoris et ut breui elocutione suspicionem mentis suae de silua
reuelauerit: Omne certe quod alicuius simile est ex simili suo
recognoscitur; ut igitur certae rei definitaeque certa et
definita est comprehensio, sic incertae minimeque definitae
incerta et indefinita suspicio sit necesse est. Quia igitur
sensus certarum definitarumque rerum sensus est, quippe habentium
figuras et qualitates, necesse est etiam comprehensionem earum
certam definitamque esse. Sed enim silua indefinita res est,
utpote informis et figura carens iuxta naturam suam; minime
igitur cum sensu eius fit imaginatio, «sine sensu» igitur. Fit
tamen euanida quaedam eius attrectatio sine contagio nec ipsius
mage quam eorum quae intra ipsam sunt corporum; quae cum
sentiuntur, suspicio nascitur ipsam sentiri, propterea quod ex
his speciebus quas recipit formari, cum sit informis, uidetur.
Itaque sensus quidem specierum in silua constitutarum clarus est,
ipsius autem siluae, quae speciebus subiacet, obscurus et
consensus potius quam sensus est. Ergo quia siluestria quidem
sentiuntur, silua uero minime sentitur natura propria, sed
propter siluestria cum isdem sentiri putatur, fit huius modi
sensus incertus, praeclareque dictum siluam «sine sensu
tangentium tangi», quia puro sensu minime sentiatur, ut si quis
dicat tenebras quoque sine sensu uideri. Non enim perinde sentit
uisus hominis tenebras intuentis ut cum solet intueri res
coloratas dilucidasque, sed contraria passione et amissione atque
indigentia eorum omnium quae oculi uident — sunt enim tenebrae
decolores et sine claritudinis illustratione —, nec potest uisus
comprehendere aliquam qualitatem tenebrarum, sed suspicari quod
non sit potius quam quid rerum sit, nihilque uidens id ipsum sibi
uidetur uidere quod non uidet et uidere se aliquid putat, cum
nihil uideat — quis enim uisus in tenebris?. Sed quia natura
oculi haec est ut colores discernat, conans, opinor, discernere
naturam decolorem, tenebras sentire se suspicatur. Sic igitur
etiam silua contigua quidem est, quia contingi putatur, cum ea
quae principaliter continguntur sub sensus ueniunt, sed contactus
eius prouenit ex accidenti, uerum hoc ipsum sine sensu quia ipsa
per se neque tactu sentitur neque ceteris sensibus.

[346] Nec contentus hac tanta diligentia superaddidit «notha et
adulterina quadam ratiocinatione» siluam esse dicens
«opinabilem». Filios omnes naturales esse nullus ignorat, sed tam
Graeci quam nos legitimos et item praesumptos nominibus
discernimus. Legitimos Graeci γνησίους uocant <, praesumptos
νόθους>.

[347] ... ut <consonantes> sine uocalibus quidem per se mutae
sunt, mixtae uero uocalibus conferunt aliquid impertiuntque
genuinum sonum. Oratio tamen de silua infinitam eam et incertam
esse asserens certa est. Rite igitur «notha et spuria
ratiocinatione» atque opinione potius quam intellectu certo
comprehendi eam censet Plato, utpote cuius natura rectae rationis
et non recti confusique intellectus praesumatur consortio.
Diuisa ergo a se sunt tria illa separatimque examinata: et est
idea quidem intellegibilis species, utpote quae puro intellectu
comprehendatur; species uero natiua opinione percipibilis
proptereaque opinabilis; silua porro neque intellegibile quid
neque opinabile, quia neque intellectu neque sensu
comprehendatur, uerum est suspicabilis, suspicio autem spuria
quaedam ratio est atque adulterina.

[348] Pergit ulterius insistitque probationi coeptae perfectius
ita dicens: «Denique cum id animo intuemur, patimur quod
somniantes; putamus enim necesse esse ut omne quod est in aliquo
sit loco positum regionemque obtineat ullam». Incertam et
caligantem animi nostri intentionem, cum siluae naturam
consideramus, uanis somniis comparat et opinioni quae ex sensibus
nascitur. Etenim cum corpus aliquod uidemus aut tangimus,
necesse est id a nobis sentiri cum locis suis et regionibus;
neque enim sine loco nec uero sine sede sentiri corpus ullum
potest. Dicit ergo nos hac opinionis percelebratae consuetudine
ita esse imbutos ut, cum res intellegibiles contemplamur animo,
putemus eas consistere aliquo in loco ullamue regionem obtinere
perinde ut mundi corpus, quod situm est loco quem complet mundana
moles, habens etiam regionem quae perceptis corporum formis
exornata est, uidelicet siluam. Cuius partes ex quibus constat
quia diuisas locis ac regionibus consideramus, putamus omnia quae
sunt eodem modo consistere in locis ac regionibus certis. Dehinc
denique si quis dicat fore substantiam sine sede ac loco quae
«neque in terra neque in caelo sit», portento similia dici
putamus et res uana mentis opinione conceptas. Iam dudum quippe
et ab ineunte aetate praeiudicauimus omne quod sit corpus esse
nec quicquam fore quod substantia sensili careat, cognitoribus et
uelut assertoribus corporum credentes sensibus.

[349] Et concludit: «Ob quam deprauationem itemque alias
consanguineas ne in reputatione quidem et consideratione uere
existentis uereque peruigilis naturae mente consistimus propter
huius modi somnia». Exsomnem peruigilemque naturam nuncupat
intellegibile atque incorporeum genus, quod semper idem est
principaliterque subsistit sine ortu, sine occasu, minime
mutabile, nullam habens cum sensilibus societatem, pura mente
percipibile, deum uidelicet et cogitationes eius, intellegibiles
atque incorporeas species. Has porro esse quidam negant, quod his
usu accidit ex alto et profundo sopore. Denique si quis eos ad
contemplationem ueram minimeque soporatam excitet aeternarum et
immortalium rerum, indignantur ac moleste ferunt, similiter ut in
{€Politia€} illi dediticii perpetuis abditi tenebris, speluncae
densis umbris opacae. At uero qui se a profunda imperitia
uindicant laboriosius licet, ex tenebris ad lumen emergunt et ad
scientiae ueritatisque claritudinem aspirant nec moleste ferunt
excellentes in studiis humanitatis uiros diuidere ac separare
sensilem intellegibilemque naturam, docere etiam ac demonstrare
quod sint rerum initia species archetypae siue quod exempla
genuina sint substantia praedita; neque enim ad cuiusquam
alterius rei similitudinem facta atque instituta sunt, quia nihil
est originibus antiquius. Imagines uero exemplorum, quia iuxta
exempla sunt factae, aliunde oportet substantiam mutuentur, ut
forma Socratis naturalis existens comparatione imaginis uelut
archetypa species est. Imago autem ex arte facta et iuxta
archetypam speciem effigiata, nisi habeat siluam (si quidem erit
pictura, colores si autem fictura, limum uel aes ceteramque huius
modi supellectilem), carebit certa perfectione. Igitur quia
sensiles quoque species imagines sunt specierum intellegibilium,
sicut saepe iam diximus, et ab intellegibilibus substantiam
trahunt, nec substantiam modo, sed etiam similitudinem, opus est
his, opinor, silua, in qua fiant et substantiam sortiantur.

[350] Deinde interponit auctoritatem suam dicens: «Haec est meae
quidem sententiae mens esse et ante mundi quoque sensilis
exornationem fuisse tria haec: existens, locum, generationem».
Suam profitetur sententiam. Merito; nullus quippe ueterum etiam
tunc tria haec animaduerterat, quippe quorum plerique sola
opinati sunt esse sensilia, ut Empedocles, alii sola
intellegibilia, ut Parmenides; siluam nullus omnino mente
conceperat, ut ipse dixit in superioribus. Vult autem intellegi
«existens» quidem idean siue intellegibilem speciem, «locum»
autem siluam, «generationem» uero quantitates et qualitates et
ceteras sensiles conformationes; et «existens» quidem quia suapte
natura sit idemque aliis quoque rebus causa existendi sit;
«locum» uero propterea quod silua receptaculum est corporum et
qualitatum ceterorumque sensilium; «generationem» porro quia haec
non diu perseuerant in uno statu, sed alia ex aliis inuicem
subrogantur.

[351] «Igitur generationis, inquit, nutriculam humectatam modo,
modo ignitam, terraeque item et aeris formas suscipientem».
«Generationis nutriculam» siluam significat, quia quidquid
nascitur recursum habet ad materias principales, materiae demum
principales huic in acceptum feruntur; est enim earum omnium
silua nutrix easdemque gestat. «Humectatam modo, modo ignitam».
Recte; non enim ipsa silua uel humectatur uel ignitur
immutationemue patitur ullam; omnino enim est incommutabilis nec
declinat a natura sua, sed ut quae recipiat qualitates et
quantitates humoris et item caloris, humectari atque igniri
putatur. Explanat euidentius, cum adiungit: «terraeque et item
aeris formas suscipientem ceterasque pedissequas passiones
perpetientem». Rationabiliter; non enim tantum solent hae
qualitates humectari et calefieri, sed etiam siccari et
frigescere quaeque his similia proueniunt. «Ceteras pedissequas
passiones perpetientem», ideo quia formatur et figuratur conuentu
formatorum corporum, nam ipsa ex natura sua impetibilis est nec
ullam fert perpessionem.

[352] Deinde ait: «Quod tamen priuatim neque similibus uiribus
neque exaequatis potentiis instruatur, nihil esse eius aequale».
Nunc iam ueluti separato opifice deo solam per semet ipsam siluam
intuetur duplici consideratione, una nondum susceptis
qualitatibus, altera post qualitates. Et ante consortium quidem
qualitatum neque stabat, opinor, neque mouebatur, erat tamen
quaedam in ea naturalis opportunitas ad motus stationisque
perceptionem; post qualitatum porro consortium exornata et
perfectum corpus a deo facta, motus stationisque sumpsit officia,
quibus diuersis temporibus uteretur. Ergo uolens motus eius
praestare causam, dicit siluae primitus corporibus iniectis et ex
praeponderatione eorum hinc illinc uergentium substitisse motum,
sed incertum adhuc et fluctui similem, cum hinc illinc oppressa
modo, modo subleuata siluae imbecillitas reciprocaret et iniquus
turbulentusque motus per uniuersam eius fluctuaret capacitatem.
Ex quo factum ut hunc inordinatum motum intimam siluae
propriamque et ex natura eius agitationem plerique esse
censerent, qui alienus pulsus est, proptereaque animatam eam
uitaeque compotem arbitrarentur. Motus ergo qui in ea fiebat
alienus erat, confusio porro motus et inordinatio secundum
naturam siluae proueniebat praebentis instabilem tremulamque
sedem, ideo «quod priuatim neque similibus uiribus neque
exaequatis potentiis instructa nec quicquam in ea esset aequale»
quod iactationem praeponderationemque corporum coerceret. Sed ut
in stagnis, cum immobilis est aquae superficies, incidente aliqua
grauiore mole primo nascitur initium motus, deinde agitatione
facta totius elementi non solum agmen aquae mouetur, sed illud
ipsum quod incidit causamque motus praebuit, uicissim mouet, sic
silua quoque ex initio corporum sumpto motu non solum ipsa
omnifariam mouetur, uerum ipsa corpora, quae initium motus sunt,
inuicem pellit.

[353] Talem porro motum eius significat non ad aliquem usum rerum
nascentium fieri, sed ad solam conuersionem commutationemque
corporum, siquidem dicit: «Ex quo fluctu turbatas materias in
diuersa raptari discernique a se», hoc est separari. Quo pacto
clare demonstrat non unam esse in silua potentiam
opportunitatemque formarum recipiendarum sed multiformem; nam si
una eius esset potentia, unum quiddam semper esset. At nunc, cum
in omnes qualitates figurasque uertatur atque omnia fiat,
potentias eius necesse est opportunitatesque uariae commutationis
praenosci mentibus. Deinde manifesto exemplo quod dicit
explanat, cum separat a se quattuor materias — id est ignem
terramque et ceteras —, separationis causam docens in fluctu
siluae atque agitatione consistere, «perinde ut in frumenti
purgatione». Nouimus enim esse quaedam iam dudum parata, ut
solent poetae dicere, «arma Cerealia», quibus ea quae messa erunt
secernuntur, grana quidem seorsum motu et agitatione, paleae
uero aliorsum ex iactatione; et «leuia» quidem uolitare, «grauia»
uero residere. «Sic, inquit, quattuor» quoque «illa» prima
corpora «uelut in euripo fluctuante iactantur» et ad postremum
generatim «secernuntur», «euripum» quidem siluam cognominans,
«secretionem» uero sedem elementi cuiusque diuina prouidentia
separatam. Quae ordinatio est scilicet ne ex diuersorum corporum
cohaerentia confusio et inordinatio, quae ante constitutionem
mundi fuerat, perseueraret. Hanc ait fortunam mundi fuisse,
priusquam exornata silua splendor et pulchritudo proueniret
uniuersitati.

[354] «Sed ubi cuncta, inquit, redigi ad modum placuit». Dei
uoluntatem significat prouidam, <cui> complacuisse dicit «ignem
primo terramque et aera atque aquam continuasse, non talia ut
nunc sunt, sed eorum exigua uestigia». Quippe uestigium ignis
nondum ignis est nec uero ceterorum corporum uestigia ipsa
corpora sunt; uestigium quippe potentiam rei, non rem significat
multoque etiam minus corpus significatur uestigii nomine; ergo
silua etiam uestigium corporis fuit ante mundi exornationem. «In
eo, inquit, squalore ac deformitate qui apparet in his quibus
diuina deest prospicientia». Iure meritoque; quid enim diuina
opera carens pulchrum aut uenustate erit praeditum? Apparatus
ille igitur erat etiam tunc, elementis confusis incondite, nondum
mundus nec claritudo quae ex opportunitate prouidae ordinationis
accessit. Erat igitur subiecta silua cum naturali opportunitate
suscipiendae pulchritudinis ac uenustatis, erant etiam quattuor
corporum potentiae seu uestigia confusa adhuc minimeque ordinata.
Haec ergo cum uoluit deus disponens et ordinans immortale hoc
sensilis mundi animal figuris et qualitatibus conuenustauit
certis et in aeternum duraturis rationibus. Omnia porro quae
fiunt optima diuina mente ac uoluntate fieri praesumere nos
iubet; qua praesumptione nihil esse uerius asseuerat.

[355] «Nunc iam ordinationem genituramque eorum singillatim
demonstrari, inquit, conuenit nouo quidem et inusitato genere
demonstrationis, uerum uobis, qui omnes eruditionis ingenuae uias
peragraueritis, neque incognito et ex leui admonitione
perspicuo». Demonstraturus ratione substantias quattuor
principalium corporum, quae censentur elementa, «ordinationem»
quidem uocat habitum eorum iuxta se communicationemque et quasi
quandam societatem, quae nascitur iuxta analogiam quae talis est:
ut hoc iuxta illud, sic illud iuxta aliud; «genituram» uero
appellat ipsam formam et effigiem. De quibus secundum geometricam
rationem disputaturus, quae ratio minime nutat semperque certas
et inexpugnabiles affert probationes, «nouam» quidem aliis et
«incognitam» dicit esse hanc eandem rationem, ipsis tamen, qui
omnes «ingenuae eruditionis uias peragrauerint, neque ignotas et
ex leui admonitione perspicuas». Etenim qui aderant omnes erant
instructi praecipuis doctrinis, quas «ingenuas disciplinas»
appellauit propterea quod a pueris aetas illa ueluti principiis
altioris doctrinae et tamquam gradibus imbuebatur geometrica,
musica, arithmetica, astronomia. De quibus Cebes pronuntiauit, si
quidem philosophiae causa discantur, ut per eas tamquam gradibus
ad summum culmen philosophiae perueniatur, operae pretium fore;
si sine philosophia, plenae tamen dignitatis esse fundamenta,
imperfectae licet eruditionis. Hos igitur tamquam exercitatos in
geometrica uiros admonet quod sciebant huius modi quaestiones non
nisi geometricis probationibus explicari; simul habet
exhortationem sermo ad effectionem institutionis ingenuae.

