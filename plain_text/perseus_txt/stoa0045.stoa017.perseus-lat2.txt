
                
                    Libri de Fastis conclusio
                Ausonius, Decimus Magnus
                Hugh G. Evelyn-White
                Perseus Project, Tufts University
                Gregory Crane
                
                    Prepared under the supervision of
                    Bridget Almas
                    Lisa Cerrato
                    Rashmi Singhal
                
                The Mellon Foundation
            AUSONIUS HESPERIO FILIO SAL (Consulari Libro subiciendi quem ego ex cunctis Consulibus unum coegi. Gregorio ex Praef. ) IGNOTA aeternae ne sint tibi tempora Romae, regibus et patrum ducta sub imperiis, digessi fastos et nomina praepetis aevi, sparsa iacent Latiam si qua per historiam, sit tuus hic fructus, vigilatas accipe noctes: obsequitur studio nostra lucerna tuo. tu quoque venturos per longum censere Ianos, ut mea digessit pagina praeteritos. exemplum iam patris habes, ut protinus 3 et te adgreget Ausoniis purpura consulibus. SUPPUTATIO AB URBE CONDITA IN CONSULATUM NOSTRUM ANNIS undecies centum coniunge quaternos, undecies unumque super trieterida necte. haec erit aeternae series ab origine Romae. IN FINE EIUSDEM LIBRI ADDITI HACTENUS adscripsi fastos, si sors volet, ultra adiciam: si non, qui legis, adicies, scire cupis, qui sim? titulum, qui quartus ab imo est, quaere: leges nomen consulis Ausonii. DE EODEM urbis ab aeternae deductam rege Quirino annorum seriem cum, Procule, accipies, mille annos centumque et bis fluxisse novenos consulis Ausonii nomen ad usque leges, fors erit, ut, lustrum cum se cumulaverit istis, confectam Proculus signet Olympiadam.